---
layout: blog
title: Adli Para Cezası        
category: ceza-hukuku
googleAnahtar: Adli para cezası, ceza avukatı, adli para cezası nedir, hapis cezasının paraya çevrilmesi, Adli para cezası taksitlendirme, Ataköy, Bakırköy, istanbul avukat 
summary: Adli Para Cezası Nedir? Hapis Cezasının Paraya Çevrilmesi, Adli Para Cezasının Taksitlendirilmesi, Adli Para Cezası İtiraz,  Adli Para Cezası Ödeme, Hapis Cezası Paraya Çevirme, Adli Para Cezası Kamuya Yararlı İşte Çalışma/Çalıştırma 
keywords: Adli para cezası, ceza avukatı, adli para cezası nedir, hapis cezasının paraya çevrilmesi, adli para cezası taksit, Kamuya yararlı işte çalışma/Çalıştırma, Adli para cezası taksitlendirme, bakırköy avukat, istanbul avukat, ataköy avukat, ağır ceza avukatı
---

##Adli Para Cezası Nedir? 


TCK’ya (Türk Ceza Kanunu) göre suç karşılığında hapis ve adli para cezası olmak üzere iki tür ceza yaptırımı uygulanabilir. **Adli para cezası**na bir suçun cezası olarak yalnızca mahkemeler tarafından hükmedebilir. Diğer tüm devlet kurumlarının verdiği para cezaları idari para cezasıdır. **Adli para cezası,** idari para cezasından farklı olarak ödenmediğinde hapis cezası ile sonuçlanabilecek bir yaptırım türüdür. [***İdari Para Cezası,***](https://barandogan.av.tr/blog/ceza-hukuku/idari-para-cezasi.html) suç karşılığında verilen bir ceza olmadığı için ödenmediği zaman hapis cezasına çevrilemez.  

###![Adli Para Cezası](https://camo.githubusercontent.com/42bde062f8f2d9ad68663a755375f1932eb4dd07/687474703a2f2f692e68697a6c69726573696d2e636f6d2f516c444a34412e6a7067 "Adli Para Cezası")

###Kaç Çeşit Adli Para Cezası Vardır?


TCK’daki düzenlemeye göre yargılanan bir şahsa dört farklı yöntemle adli para cezası verilebilir:

*	**Doğrudan Verilen Adli Para Cezası:** TCK’da herhangi bir suçun karşılığı doğrudan adli para cezası olarak düzenlenmiş ise hakim hapis cezası değil, doğrudan adli para cezası vermek zorundadır. Örneğin, TCK 182/1 maddesi gereği “Taksirle Çevrenin Kirletilmesi”  doğrudan adli para cezasını gerektirmektedir. 

* **Seçimlik Ceza Olan Adli Para Cezası:**  TCK’da herhangi bir suçun karşılığı olarak hapis cezası veya adli para cezası yaptırımlarından yalnız birinin uygulanması seçimlik olarak öngörüldüğünde hükmedilen adli para cezası, seçimlik ceza olan adli para cezasıdır. Örneğin, Basit tıbbi müdahale ile giderilebilecek kasten yaralama suçunda 4 aydan 1 yıla kadar hapis *veya* adli para cezasına hükmedilebilir.

* **Hapis Cezasından Çevrilen Adli Para Cezası:** Kasten işlenen suçlarda bir yıl ve altındaki hapis cezaları, adli para cezasına çevrilebilir. Taksirle işlenen suçlarda (Örn, trafik kazası neticesinde 2 yıl 6 ay ceza verilse bile) ise ceza miktarına bakılmaksızın tüm cezalar adli para cezasına çevrilebilir. 

*	**Hapis Cezası ile Birlikte Hükmedilen Adli Para Cezaları:** TCK’da bazı suçlar açısından hem hapis hem de adli para cezasının birlikte uygulanması öngörülmüştür. Örneğin; dolandırıcılık suçunda, bir yıldan beş yıla kadar hapis cezası ve beş bin güne kadar adlî para cezasına hükmedilir, yani her iki cezaya birlikte hükmedilir.


###Hapis Cezasının Adli Para Cezasına Çevrilmesi Şartları

* Hapis cezasının para cezasına çevrilmesi kararı, mahkeme tarafından bazı olgular gözlenerek verilir. Suçlunun kişiliği, sosyal ve ekonomik durumu, yargılama sürecinde duyduğu pişmanlık ve suçun işlenmesindeki özellikler mahkeme tarafından tek tek değerlendirilir. Örneğin, suçu işlediği için pişmanlık göstermeyen, saldırgan, hakkında suçta tekerrür hükümleri uygulanan bir failin, mahkum olduğu hapis cezası mahkeme tarafından para cezasına çevrilmez. 

* **Kasten İşlenen Suçlar:** Kasten işlenen suçlarda (örn, kasten yaralama, hırsızlık, basit dolandırıcılık gibi) hükmedilen hapis cezasının miktarı 1 yıl veya altındaysa, hapis cezası adli para cezasına çevrilebilir. 

* **Taksirle İşlenen Suçlar:** Taksirle işlenen suçlarda (örn, trafik kazası veya iş kazası neticesinde ölüm gibi) ise hapis cezasının paraya çevrilmesi için bir ceza sınırı yoktur. Taksirle işlenen suçlarda, hükmedilen cezanın miktarı ne olursa olsun (örneğin, taksirle işlenen bir suçtan 5 yıl hapis cezası verilse dahi ) her zaman paraya çevrilebilir. Suç taksirle işlenen suçlardan değilse; 2 yıl, 3 yıl veya 4 yıl gibi hapis cezalarının adli para cezasına çevrilmesi mümkün değildir. 



* Yukarıda bahsettiğimiz hapis cezalarının paraya çevrilmesi hakimin takdirindedir. Fakat bazı durumlarda hakimin takdir hakkı yoktur,  eğer hükmolunan ceza 30 gün ve daha az süreli hapis cezası ise hakim, bu cezayı adli para cezasına veya seçenek yaptırımlara çevirmek zorundadır. Ayrıca,  yargılanan kişinin yaşı 18’den küçük veya 65 yaşından büyük olması halinde de, hakim,  1 yıl veya altındaki hapis cezasını adli para cezasına veya seçenek yaprırımlara çevirmek zorundadır (TCK md.50/3).



###Hapis cezası Adli Para Cezasına Çevrilebilen Suçlar Nelerdir?


[Taksirle adam öldürme suçu](https://barandogan.av.tr/blog/ceza-hukuku/taksirle-adam-oldurme-olume-neden-olma-sucu.html), taksirle adam yaralama suçu gibi taksirle işlenebilen (örneğin, trafik kazaları veya iş kazaları) tüm suçlar ceza miktarına bakılmaksızın adli para cezasına çevrilebilir. Yani, taksirle işlenen suçlarda sanık 5 yıl ceza alsa bile bu ceza miktarına bakılmaksızın adli para cezasına çevrilebilir (TCK md. 50/4).

###![Ceza Avukatı](https://camo.githubusercontent.com/38ce502132aa0b3f1e781b7b89f7466005478dac/687474703a2f2f692e68697a6c69726573696d2e636f6d2f6a6a6a315a472e6a7067 "Ceza Avukatı")

**Kasten işlenip adli para cezasına çevrilebilecek bazı suçlar aşağıdadır:**

* **Malvarlığına Karşı Suçlar:** [Dolandırıcılık Suçu](https://barandogan.av.tr/blog/ceza-hukuku/nitelikli-dolandiricilik-sucu-cezasi.html), [Hırsızlık Suçu,](https://barandogan.av.tr/blog/ceza-hukuku/hirsizlik-sucunun-cezasi.html) (örneğin, 10 ay hapis cezası), Suç Eşyasının Satın Alınması veya Kabul Edilmesi Suçu, [Mala Zarar Verme Suçu](https://barandogan.av.tr/blog/ceza-hukuku/mala-zarar-verme-sucunun-cezasi.html), [Güveni Kötüye Kullanma Suçu](https://barandogan.av.tr/blog/ceza-hukuku/hizmet-nedeniyle-guveni-kotuye-kullanma-sucu-cezasi.html), Bedelsiz Senedi Kullanma Suçu.
* **Hayata Karşı Suçlar:** Kasten Adam Yaralama Suçu (örneğin, 2 ay veya 4 ay hapis cezası).
* **Hürriyete Karşı Suçlar:**[Tehdit Suçu](https://barandogan.av.tr/blog/ceza-hukuku/tehdit-sucu-sartlari-cezasi.html) Cebir Suçu, Şantaj Suçu, Konut Dokunulmazlığını İhlal Suçu, Kişilerin Huzur ve Sükununu Bozma Suçu, Kişiyi Hürriyetinden Yoksun Kılma Suçu.
* **Özel Hayata ve Şerefe Karşı Suçlar:** [Hakaret Suçu](https://barandogan.av.tr/blog/ceza-hukuku/hakaret-sucu.html), Kişisel Verilerin Kaydedilmesi Suçu,  [Özel Hayatın Gizliliğini İhlal Suçu](https://barandogan.av.tr/blog/ceza-hukuku/ozel-hayatin-gizliligini-ihlal-sucu.html). 
* **Çevreye ve Trafik Güvenliğine Karşı Suçlar:** Çevrenin Kasten veya Taksirle Kirletilmesi Suçu, İmar Kirliliği Suçu, Trafik Güvenliğini Tehlikeye Sokma Suçu.
* **Kamu Güvenine Karşı Suçlar:** [Özel Belgede Sahtecilik Suçu](https://barandogan.av.tr/blog/ceza-hukuku/ozel-belgede-evrakta-sahtecilik-cezasi.html), Açığa İmzanın Kötüye Kullanılması Suçu.
* **Diğer Suçlar:** [Bilişim Suçları](https://barandogan.av.tr/blog/ceza-hukuku/bilisim-suclari-nelerdir.html), Görevi Yaptırmamak İçin Direnme Suçu, [Görevi Kötüye Kullanma Suçu](https://barandogan.av.tr/blog/ceza-hukuku/gorevi-kotuye-kullanma-sucu.html), İftira Suçu, Suç Üstlenme Suçu, Suç Uydurma Suçu, Yalan Tanıklık Suçu, Ses veya Görüntülerin Kayda Alınması Suçu(örneğin 8 ay hapis cezası), Suç Delillerini Yok Etme, Gizleme veya Değiştirme Suçu,  Mühür Bozma (Fekki) Suçu.

Hakkınızda bir ceza davası varsa, suçun niteliği ve olası ceza miktarına göre adli para cezasına çevrilip çevrilmeyeceğini bir [**Ceza avukatı**](https://barandogan.av.tr/blog/ceza-hukuku/ceza-avukatinin-islevi.html) ile mütalaa ediniz.

###Adli Para Cezası Ertelenir mi?

[**Cezanın Ertelenmesi**](https://barandogan.av.tr/blog/ceza-hukuku/hapis-cezasinin-ertelenmesi.html) kurumu,
sadece hapis cezaları için uygulanabilir. Adli para cezasının ertelenmesi, kanuni engel nedeniyle mümkün değildir. TCK' da ancak hapis cezalarının ertelenebileceği düzenlendiğinden adli para cezaları hakkında erteleme kararı verilemez (TCK md.51). Kişinin mahkum olduğu hapis cezası, seçenek yaptırım olarak adli para cezasına çevrilse bile ertelenemez. 

###Adli Para Cezası ve Hükmün Açıklanmasının Geri Bırakılması Kararı 

[**Hükmün Açıklanmasının Geri Bırakılması**](https://barandogan.av.tr/blog/ceza-hukuku/hukmun-aciklanmasinin-geri-birakilmasi.html), yargılanan kişi hakkında verilen mahkumiyet hükmünün hiçbir sonuç doğurmaması olarak tarif edilebilir. Kişi 5 yıl gibi bir süreyle denetime tabi tutulur, denetim süresinde suç işlenmezse hakkındaki mahkumiyet kararı ortadan kalkar. Hükmün açıklanmasının geri bırakılması, sanık için adli para cezasından çok daha avantajlı bir hukuki statü meydana getirir.

TCK, bazı suçlara yukarıda açıkladığımız üzere doğrudan adli para cezası verilmesini öngörmüştür. Doğrudan adli para cezasına mahkumiyet halinde, adli para cezası verilmesi hakkındaki hükmün açıklanmasının geri bırakılmasına karar verilebilir. 

TCK, hapis veya adli para cezalarından herhangi birinin sanığa ceza olarak verilmesini seçimlik ceza olarak düzenleyebilmektedir. Adli para cezasının seçimlik ceza olarak düzenlendiği bu tarz suçlarda, adli para cezasına mahkumiyet halinde bu ceza hakkında hükmün açıklanmasının geri bırakılmasına karar verilebilir.

**Hapis cezasından çevrilen adli para cezaları hakkında hükmün açıklanmasının geri bırakılması kararı verilemez.**

###![Ceza Avukatı](https://camo.githubusercontent.com/6dc919e15d1feea3db7d481699c96a304c5c9867/687474703a2f2f692e68697a6c69726573696d2e636f6d2f7a594e6f6d672e6a7067 "Ceza Avukatı")

###Adli Para Cezasının Ödenmesi veya Ödenmemesi 

Tüm adli para cezaları için, ne şekilde verilmiş olursa olsun (yukarıda açıkladığımız tüm şekillerde verilen adli para cezaları) hükümlüye bir adli para cezası ödeme emri tebliğ edilir. Tebliğ olunan ödeme emriyle hükümlü, belli süre içinde adli para cezasını ödemeye veya kamuya yararlı işte çalışma tedbirini kabul ediyorsa, kabul ettiğini beyan etmeye davet edilir.

* Hükümlü kamuya yararlı işte çalışmayı kabul ederse; hükümlünün iki saat çalışması karşılığı bir gün olmak üzere kamuya yararlı bir işte çalıştırılmasına karar verilir. Böylelikle hükümlü kamuya yararlı işte çalışarak tüm cezasını infaz edebilir. Günlük çalışma süresi, en az iki saat ve en fazla sekiz saat olacak şekilde denetimli serbestlik müdürlüğünce belirlenir. Hükümlünün, hakkında hazırlanan programa ve denetimli serbestlik görevlilerinin bu kapsamdaki uyarı ve önerilerine uymaması hâlinde; çalıştığı günler hapis cezasından mahsup edilir, kalan kısım ise hapis cezasına çevrilir. Hapis cezasına çevrilen cezanın infazı için hükümlü tutuklanarak cezaevine konulur.

* Adli para cezasını ödemeyen ve kamuya yararlı işte çalışma isteminde bulunmayan hükümlü, belli bir prosedüre göre bazı yükümlülükler içerisine girer. Adli Para Cezası Ödeme Emri üzerine, adli para cezası ödenmez ve kamuya yararlı işte çalışma tedbiri süresi içinde kabul edilmezse; Cumhuriyet Savcısının kararı ile hükümlüye verilen para cezasının ödenmeyen kısmı hapis cezasına çevrilir. Süresinde ödenmeyen veya çalışmayla ilgili denetimli serbestlik kurallarına uymayan hükümlü ile ilgili adli para cezası, hapse çevrildikten sonra ödenirse hükümlü tahliye edilir. Yani, tüm adli para cezaları, ne şekilde hapse çevrilmiş olursa olsun, hükümlü hapisteyken ödenerek tahliyesi sağlanabilir.

Adli para cezasının ödenmemesi, hükümlünün tüm haklarını kaybetmesine yol açmaz. Hükümlü, ister cezaevindeyken isterse dışardayken mahkum olduğu para cezasını ödeyerek her zaman hapis cezasından kurtulabilir. 

###18 Yaşından Küçük Çocuklar Hakkında Hükmedilen Adli Para Cezası Ödenmezse Ne Olur?


18 yaşından küçük çocuklara verilen adli para cezası ödenmese bile hapse çevrilemez. Adli para cezasının ödenmemesi, hiçbir geliri olmayan küçük çocukların cezaevine girmesine neden olursa hukuk sisteminin kendi içinde çelişkiye düşmesine neden olurdu. Fakat, çocuklara verilen adli para cezasının tahsili amacıyla diğer kamu alacakları için izlenen usul ile icra işlemleri yapılabilir. 


###![Adli Para Cezası](https://camo.githubusercontent.com/59bfe8393b09bfb9db4760f5a4ceac5e447d2736/687474703a2f2f692e68697a6c69726573696d2e636f6d2f7a594e6f4f342e6a7067 "Adli Para Cezası")


###Adli Para Cezalarında İndirim veya Koşullu Salıverilme Hükümlerinden Yararlanmak Mümkün mü?


Adli para cezası yaptırımının infazına ilişkin hukuk sistemimizde birçok değişiklik yapılmıştır. Bu değişiklikler çoğu zaman uygulamada karışıklığa yol açmaktadır. Adli para cezasının infazına ve koşullu salıverme hükümlerinin uygulanıp uygulanmayacağına ilişkin üç dönem mevcuttur: 

*	**01.06.2005 Tarihinden Önce İşlenen Suçlara İlişkin İnfaz Dönemi:** Suç bu dönemde işlenmişse 647 sayılı infaz kanunu yürürlükte olduğundan verilen para cezasının 2/5’i ödendiği takdirde para cezası infaz edilmiş sayılacaktır. Adli para cezası ödenmediği takdirde günlüğü 100 TL’den hapse çevrilecek, yine 2/5’i hapis cezasından düşülerek geri kalanı infaz ediecektir. Kişi hapiste geçirilen belli bir süre sonunda adli para cezasını ödemek isterse, kalan hapis cezası yine günlüğü 100 TL’den paraya çevrilerek ödenecektir. 

*	**01.06.2005 – 01.03.2008 Tarihleri Arasında İşlenen Suçlara İlişkin İnfaz Dönemi:** Bu dönemde üçlü bir ayrım vardır. Eğer kanunda doğrudan belirlenmiş bir para cezası verilmişse, günlüğü 100 TL’den hapse çevrilir ve koşullu salıverilmeden yararlanamaz. Eğer adli para cezası, doğrudan gün üzerinden verilmişse, mahkeme hangi miktar üzerinden para cezası vermişse o miktar üzerinden hapse çevirir. Bu durumda da kişi koşullu salıvermeden yararlanamaz. Üçüncü halde, yani hapis cezasından çevrilen para cezalarında ise mahkemenin paraya çevirdiği miktar üzerinden hapse çevrilir. Koşullu salıvermeden yararlanarak cezanın 1/3’ü indirilerek infaz edilir.

*	**01.03.2008- Tarihinden Bugüne Kadar Olan Dönem:** Bu tarihten sonra işlenen suçlarda hiçbir şekilde koşullu salıverilme uygulamasından yararlanılamaz. Hakimin yargılama sırasında doğrudan, gün üzerinden veya hapis cezasından çevirdiği para cezası aynen ödenmek zorundadır. Adli para cezası, ödenmediği takdirde hakim, 1 gün karşılığında ne kadar para ödenmesine karar vermişse o miktar üzerinden hapse çevrilir. Kişi hapse konulduktan sonra, adli para cezasını ödemek isterse yattığı süre düşülerek kalan süre hangi miktar üzerinden hapse çevirme işlemi yapılmışsa o miktar üzerinden paraya çevrilir.

01.03.2008 tarihinden sonra adli para cezası ödenmediğinde, koşullu salıverilme hükümleri uygulanamayacağı gibi denetimli serbestlik hükümleri de uygulanamaz. Ceza İnfaz Kanunu m.105/A’da öngörülen koşullu salıverilmeye 1 yıl kaldığında uygulanan denetimli serbestlik kuralı da adli para cezaları açısından  uygulanamaz. 

[**Denetimli Serbestlik**](https://barandogan.av.tr/blog/ceza-hukuku/denetimli-serbestlik-nedir.html), bir koşullu salıverilme tedbiri olup adli para cezasından kaynaklanmayan hapis cezaları için geçerlidir. 



###![Ceza Avukatı](https://camo.githubusercontent.com/153ce7723b5714f9e28337dcac5d58b91bd8bf52/687474703a2f2f692e68697a6c69726573696d2e636f6d2f594a6c714e6b2e6a7067 "Ceza Avukatı")


Uygulamada koşullu salıverme ve adli para cezası ilişkisinin bilinmemesi nedeniyle hak kayıpları yaşanmaktadır. Bu konuyla ilgili mutlaka bir **ceza avukatı** ile görüş alışverişi yapılmalıdır.

###Adli Para Cezası Taksitlendirme, Taksitle Ödeme Mümkün mü?

Hapis cezasının paraya çevrilmesi, hükümlünün cezaevinden kurtulmasını sağlasa da ödeme güçlüğü çeken kişilerin adli para cezasının ödenmemesi nedeniyle tekrar cezaevine girmesiyle de sonuçlanabilir. Adli para cezasını taksitlendirme, ödeme güçlüğü çeken kişilerin bu yükümlülüklerini yerine getirmesine yardımcı olan bir imkandır. Adli para cezasını taksitlendirme, kanunun öngördüğü infaz yöntemlerinden biridir. Hakim, yargılanan kişinin ekonomik durumunu göz önüne alarak hükmettiği adli para cezasının 24 aya kadar taksitlendirme yaparak ödenmesine karar verebilir (TCK madde 52). Taksit ödemeleri hükmün kesinleşmesinden itibaren başlar. 

Hakim, adli para cezasının bir kerede ödenmesine de karar verebilir. Hakim, yargılanan kişiye 1 yıldan fazla olmamak üzere bir süre belirleyip belirlediği sürede adli para cezasının bir kerede ödenmesine karar verebilir. Bu süre de hükmün kesinleşmesinden itibaren işlemeye başlar.

Hakim, hükmettiği adli para cezasını taksitlendirmeyebilir veya ödenmesi için belirli bir süre de vermeyebilir. Bu durumda karar kesinleştikten sonra infaz için savcılığa verilir. İnfaz savcılığı hükümlüye ödeme emri göndererek adli para cezasının ödenmesini ister. Hükümlüye ödeme emri tebliğ edilmesinden itibaren 1 ay içinde, hükümlü, adli para cezasının 1/3'ünü öderse, kalanı iki eşit takside bölünerek tahsil edilebilir. Bu şekilde yapılan taksitlendirme işleminden herkes yararlanabilir.


###Adli Para Cezası Nereye ve Nasıl Ödenir? 


Adli para cezası verilmesine dair hüküm kesinleştikten sonra infazı amacıyla Cumhuriyet Savcılığı'na verilir. Adli Para Cezası'nın nereye ve nasıl ödeneceğine dair ayrıntılı prosedür şu linkte yazdığımız yazıda mevcuttur: [**Adli Para Cezası Nereye Ödenir?**](https://barandogan.av.tr/blog/ceza-hukuku/adli-para-cezasi-nereye-odenir.html)

###![Adli Para Cezası](https://camo.githubusercontent.com/cd459e4e475755ba4476b7f161e6d0ccde11c820/687474703a2f2f692e68697a6c69726573696d2e636f6d2f4c456a354a6f2e6a7067 "Adli Para Cezası")


###Adli Para Cezası Temyiz Sınırı ve İtiraz

Adli para cezası, mahkemeler tarafından verilen bir cezadır. Mahkemeler tarafından verilen kararlara karşı itiraz veya [**Temyiz**](https://barandogan.av.tr/blog/ceza-hukuku/yargitay-temyiz-basvurusu.html) yoluna gitmek mümkündür. Fakat, bu kanun yollarına ancak kanunun tayin ettiği süreler içerisinde başvurulabilir. İnfaz aşamasına gelmiş adli para cezasına itiraz veya temyiz mümkün değildir.

* Adli para cezasına itiraz, verilen adli para cezası hakkında hükmün açıklanmasının geri bırakılması (HAGB) kararı verilmesi halinde mümkündür. Hakkında HAGB kararı verilen hükümlü mahkumiyet hükmüne itiraz edebilir.

* Adli para cezasının temyizi ise HAGB dışındaki kararlarda mümkün olmakla birlikte, doğrudan hükmedilen adli para cezası için temyiz sınırı mevcuttur. Adli para cezası temyiz sınırı 2016 yılı için 3000 (üç bin) TL'dir.  Temyiz sınırı, yalnızca "doğrudan" hükmedilen 3000 TL ve altındaki adli para cezaları için geçerlidir. Yani, doğrudan verilen 3000 TL (dahil) ve altındaki adli para cezaları temyiz edilemez. Fakat, hapis cezasından çevrilen adli para cezaları için temyiz sınırı yoktur. Hapis cezasından çevrilen adli para cezalarının miktarı ne olursa olsun, isterse 3000 TL'nin altında olsun, her zaman temyiz edilebilirler. 

###Adli Para Cezası Ödenmezse En Fazla Ne Kadar Hapis Yatılır?   


Mahkemenin hükmettiği adli para cezası, yukarıda açıkladığımız şekilde miktarı oranınca hapse çevrilir. Ama hükmedilen adli para cezasının miktarı ne olursa olsun, tek mahkeme kararındaki para cezası çok yüksek olsa bile, en fazla 3 yıl hapis cezasına çevrilebilir. Birden fazla mahkeme kararıyla mahkumiyet söz konusu ise hapis cezası toplamı 5 yılı geçemez.


###Adli Para Cezası Sicile İşler mi? Adli Sicil/Sabıka Kaydı Bilgilerini Nasıl Silebilirim? 


Adli para cezası da aynen hapis cezası gibi adli sicil kaydına işler. Adli sicil kaydı, yani sabıka kaydı aldığınızda işlediğiniz suçun karşılığında aldığınız adli para cezası gözükecektir. Adli para cezasını taksitle öderseniz son taksidin ödendiği gün, tamamını tek seferde öderseniz adli para cezasını tamamen ödediğiniz gün cezanız infaz edilmiş sayılır ve hakkınızdaki adli sicil kaydı silinerek bilgiler arşiv kaydına alınır. Adli para cezasına ilişkin [**Adli Sicil Kaydının Silinmesi**](https://barandogan.av.tr/blog/ceza-hukuku/adli-sicil-kaydinin-silinmesi-dilekce-ornegi.html), Adli Sicil ve İstatistik Genel Müdürlüğü tarafından kendiliğinden yapılır. Kendiliğinden silinmeyen kayıtlar için dilekçeyle kaydın silinmesi talep edilmelidir. 

###Adli Para Cezası Sorgulama


Hakkınızda kesinleşmiş bir mahkeme kararıyla adli para cezasına hükmedilmişse, adli para cezası sorgulama yoluyla sicilinizle ilgili bilgi almanız mümkün. **Adli para cezası sorgulama** internetten yalnızca şu resmi web sitesinden sorgulanabilir: [**Adli Para Cezası Sorgulama**](https://www.turkiye.gov.tr/sorgula)




 **Ataköy-Bakırköy-İstanbul** / ***Avukat Baran Doğan***
