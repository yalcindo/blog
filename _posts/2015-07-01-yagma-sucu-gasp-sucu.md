---
layout: blog
title: Yağma Suçu (Gasp Suçu)
category: ceza-hukuku
googleAnahtar: Yağma suçu, Gasp Suçu, Yağma suçu nedir, gasp suçu nedir, Ceza avukatı, yağma suçunun cezası, ağır ceza avukatı, bakırköy avukat, ataköy avukat, istanbul avukat 
keywords: Yağma suçu, Gasp Suçu, Yağma suçu nedir, gasp suçu nedir, Ceza avukatı, yağma suçunun cezası, ağır ceza avukatı, bakırköy avukat, ataköy avukat, istanbul avukat, ceza avukatı arıyorum istanbul
summary: Yağma suçu (Gasp Suçu) nedir? yağma suçunun unsurları, yağma suçunun ağırlaştırılmış şekli, yağma suçunun cezası (gasp suçunun cezası), yağma suçunda etkin pişmanlık konularına değinilmiştir.
---


##Yağma Suçu (Gasp Suçu) Nedir? 


**Yağma Suçu,** diğer adıyla **gasp suçu,** başkasına ait bir malın cebir ve tehdit kullanılarak alınmasıyla oluşur. Yağma suçu, mağdurun malvarlığına yönelik gerçekleştirilen haksız bir eylemdir. Bu nedenle, suçun konusu belli bir ekonomik değeri olan herhangi bir maldır. Hırsızlık suçu ile gasp suçu arasında ortak olan fiil, “başkasına ait olan malın alınması”  fiilidir. **Yağma suçu,** hırsızlık suçunun unsuru olan “başkasına ait olan malın alınması”  fiilinin, cebir ve tehditle işlenmesi sonucu meydana gelir.


[![Yağma Suçu](http://i.hizliresim.com/Yl1v6j.jpg)](https://hizliresim.com/Yl1v6j "Gasp Suçu")

##Yağma Suçunun (Gasp Suçunun) Şartları
---


###1- Başkasına Ait Olan Malın Alınması 


**Gasp (Yağma) suçu** ile hırsızlık suçunun en önemli ortak unsuru başkasına ait malın alınmasıdır. Başkasının malın zilyedi olması yeterlidir, zilyedin elinden malın alınmasıyla her iki suç oluşur. Zilyedlik, bir mal üzerinde fiili hakimiyete sahip olma anlamına gelmektedir. Bu nedenle mülkiyet kavramından daha geniş bir kavramdır.  Aynı ev içerisinde yaşayanlar ev eşyaları üzerinde birlikte zilyetlik hakkına sahip olduklarından, aynı ev içerisinde yaşayan kişilerin ortak ev eşyalarını alması halinde hırsızlık veya **gasp suçu** oluşmaz. Doktrinde ve uygulamada yalnız taşınır malların alınmasının yağma ve hırsızlık suçuna vücut verebileceği kabul edilmektedir.

**Senet yağması** da ayrı bir fıkra ile TCK md.148’de düzenlendiğinden, bir borç senedinin cebir veya tehdit kullanılarak alınması veya borç senedini hükümsüz kılacak makbuzun mağdurun elinden alınması da **yağma suçu**nu oluşturur. 

###2- Yağma Suçunda Cebir ve Tehdit  


Hırsızlık suçunda cebir ve tehdit uygulanmadan başkasına ait mal, malın zilyedinin rızası dışında alınmaktadır. Oysa **gasp suçu**nda başkasının zilyedi olduğu mal, cebir ve tehdit kullanılarak alınmaktadır. Cebir ve tehdit, iki suç arasındaki ayrım çizgisidir. **Yağma suçu,** mağdurun kendisinin veya başkasının hayatı, vücut veya cinsel dokunulmazlığına karşı saldırı yapılacağına veya malvarlığı yönünden büyük zarara uğratılacağından bahisle tehdit edilmesi veya cebir kullanılması ile oluşur.

##Yağma Suçunun (Gasp Suçunun) Cezası 
---


###1- Gasp Suçunun Basit Şekli: 


Suçun basit şeklinden kasıt, bir kişinin gündüz vakti hiçbir silah veya alet kullanmadan, kendisini tanınmayacak hale koymadan, bir suç örgütüyle bağlantısı olmaksızın, beden ve ruh bakımından kendisini savunamayacak bir kişiye karşı olmaksızın, başkasına ait bir malı cebir ve tehdit kullanarak almasıdır. **Yağma suçu**nun en basit şeklinin cezası 6 yıl ile 10 yıl arasıdır. 

###2- Gasp Suçunun Nitelikli Şekli: 


Suçun nitelikli halinden kasıt suçun daha ağır cezayı gerektiren şeklidir, suçun aşağıdaki hallerden biriyle işlenmesi **gasp suçu**nun nitelikli bir şekilde işlenmesidir:

 * a) Yağma Suçunun Silahla işlenmesi: Her şey silah olabilir. Örneğin, sopa, tırnak makası, kalem, taş veya başkaca silah olarak kullanılmaya elverişli her türlü alet.
 
 * b) Kişinin kendisini tanınmayacak bir hale koyması suretiyle işlenmesi: Örneğin, kişinin **gasp suçu**nu işlerken maske takması cebir ve tehdidin gerçekleşmesini kolaylaştırır.
 
* c) Birden fazla kişi tarafından birlikte işlenmesi: Failin **yağma suçu**nu işlerken kendisi dışında en az bir kişiyle daha birlikte hareket ederek suçu işlemesi 

* d) Yol kesmek suretiyle ya da konutta, işyerinde veya bunların eklentilerinde işlenmesi: Yol kesmek, seyahat özgürlüğü gibi hakaları da ihlal eder. **Yağma suçu**nun kapalı mekanlarda işlenmesi, insanların konut ve işyerlerinin daha dokunulmaz bir alan olması nedeniyle ağırlaştırıcı neden olarak kabul edilmiştir.

* e) Beden veya ruh bakımından kendisini savunamayacak durumda bulunan kişiye karşı işlenmesi: Akıl zayıflığı veya hastalığı bulunan kişiler, çocuklar, yaşlılar gibi kendisini savunamayacak durumda olan kişilere karşı işlenen yağma suçları açısından daha ağır ceza öngörülmüştür.

* f) Var olan veya var sayılan suç örgütlerinin oluşturdukları korkutucu güçten yararlanılarak işlenmesi,

* g) Suç örgütüne yarar sağlamak maksadıyla,

* h) Gece vaktinde.
 
Bu hallerde, **gasp suçu**nun nitelikli şekli işlendiğinden suçun cezası da artmaktadır. 

**Yağma suçu**nun nitelikli hallerinden birinin işlenmesi halinde suçun cezası, 10 yıldan – 15 yıla kadar hapis cezasıdır. Yargıç birden fazla nitelikli halin işlendiğini görürse suçun cezasını alt sınırdan ayrılarak belirler. Örneğin, mağdura karşı birden fazla kişi tarafından gece vakti silahla **gasp suçu** işlendiğinde yargıç alt sınır olan 10 yıl değil, alt sınırdan ayrılarak 12 yıl ceza verebilecektir. Yargıç hangi oranda alt sınırdan ayrılacağına kendisi karar verecektir. Fakat, suçun işleniş biçimi, suçun işlenmesinde kullanılan araçlar, suçun konusunun önem ve değeri, meydana gelen zararın ağırlığı, failin kastının yoğunluğu, failin amacı ve saiki ceza miktarının belirlenmesinde ölçü olarak alınacaktır.

##Yağma Suçunda Malın Değerinin Azlığı Hali ve Ceza İndirimi


**Yağma suçu**nun konusunu oluşturan malın değerinin azlığı söz konusu ise suçu işleyen kişiye verilecek cezada 1/3 ile 1/2 arasında değişen bir oranda indirim uygulanır. Malın değerinin azlığından kastedilen şey, ekonomik değerinin çok az olmasıdır. Örneğin, bir ekmek, birkaç elma 1 TL para gibi mal veya paranın **gasp** edilmesi halinde malın değerinin azlığı nedeniyle indirim uygulanabilir. Yargıtay tarafından belirlenen kritere göre, suçu işleyen kişinin daha fazlasını alma imkanı varken daha azını alması halinde bu kural uygulanmaktadır, yoksa mağdurdan tüm parası cebir ve tehditle istenmesine rağmen mağdur yalnızca 1 TL’si olduğunu söylerse ve bu para kendisinden alınırsa suçu işleyen lehine indirim yapılmaz.

##Yağma Suçunun Alacağın Tahsili Amacıyla İşlenmesi Halinde

**Yağma suçu,** bir alacağın tahsili amacıyla işlenirse faile işlediği fiilin niteliğine göre tehdit veya kasten yaralama suçlarından ceza verilir. Bu hükmün uygulanabilnmesi için fail ile mağdur arasında hukuki ilişkiye dayanan bir alacak söz konusu olmalıdır. Fail ile mağdur arasında hukuki bir ilişki olmadan alacak iddiasında bulunulsa dahi **yağma suçu**na özel bu madde hükümleri uygulanamaz.

##Hırsızlık Suçunun Yağma Suçuna Dönüşmesi

Fail, mağdura ait bir malı almak için mağdura cebir ve tehdit uyguladığı anda hırsızlık suçu yağma suçuna dönüşür. Fakat failin uyguladığı cebir ve tehdit, hırsızlık suçu tamamlanmadan işlenirse suç **yağma suçu**na dönüşür. Fail, mağdurun zilyetliğine son vererek mağdurun malını elinden aldıktan sonra mağdurun malı geri almak istemesi üzerine failin cebir ve tehdit uygulaması halinde artık yağma suçu oluşmaz. Fail, ilk eyleminden dolayı hırsızlık suçundan, mağdurun malı geri lamak istemesi üzerine cebir ve tehdit uuygulaması halinde ikinci eyleminden dolayı da fiilin niteliğine göre tehdit veya yaralama suçundan cezalandırılır. Örneğin, A şahsı B şahsına ait bilgisayarı dükkanından çalmış, B şahsı A'yı bir süre sonra caddede bilgisayarıyla giderken tesadüfen gmörmüş, A ise B'ye şiddet uygulayarak yaralamış, bilgisayarla kaçmış, birkaç saat sonra  şikayet üzerine yakalanmıştır. Bu olayda A'nın bilgisayarı alması şeklindeki ilk eylem hırsızlık suçunu, ikinci eylem ise yaralama suçunu oluşturur. Bu olayda **yağma suçu** hükümleri uygulanamaz. 

Ancak hemen belirtmek gerekir ki, hırsızlık suçunun gerçekleşemesinin hemen akabinde mağdurun faili takip ederek, olayın sıcaklığı içerisinde malını istemesi üzerine failin tehdit ve cebir uygulaması halinde suç hırsızlık suçundan **yağma suçu**na dönüşür.


##Yağma Suçunda Etkin Pişmanlık Halinde Ceza İndirimi
---


**Etkin pişmanlık,** kişinin işlediği fiilden dolayı hiçbir baskı ve zorlama olmadan pişmanlık duyması ve ortaya çıkan haksızlığı telafi edecek davranışlar sergilemesidir.

Etkin pişmanlık kavramının ayrıntıları için bakınız : [**Etkin Pişmanlık ve Ceza İndirimi**](http://barandogan.av.tr/blog/ceza-hukuku/etkin-pismanlik-ceza-indirimi.html)

**Yağma suçu**nda etkin pişmanlık mümkündür.  Etkin pişmanlık hükümlerinden yararlanmak isteyen kişi Suçu işleyen kişi, suç ortaklarını, azmettirenleri veya suça yardım edenlerin isimlerini verirse etkin pişmanlık hükümlerinden yararlanabilir. Mağdurun uğradığı zararın aynen iade veya tazmin suretiyle giderilmesi de etkin pişmanlık hükümlerinden yararlanmak için yeterlidir. **Gasp suçu**nda suç işlendikten sonra fakat dava açılmadan önce etkin pişmanlıkta bulunursa verilecek ceza yarısına kadar indirilebilir. Dava açıldıktan sonra fakat hüküm verilmeden önce etkin pişmanlıkta bulunulursa verilecek ceza 1/3’üne kadar indirilebilir. 

Yani, silahla tek başına **yağma suçu** işleyen kişi dava açılmadan önce mağdurun zararını karşılarsa, 10 yıl olan cezada en fazla ½ oranında indirim yapılarak 5 yıl ceza verilebilir. Kanunda belirtilen indirim oranları maksimum indirim oranlarıdır. Yargıç bu örnekte ½ oranında değil de ¼ oranında da indirim yapabilir, ama yapacağı indirimin üst sınırı ½ oranıdır.



##Yağma Suçu Yargıtay Kararları
---

* Fail konuta girerek nitelikli **yağma suçu** işlemiş ve mağduru da öldürmüştür. Faile hem nitelikli yağmma suçundan hem de konut dokunulmazlığını ihlal suçundan ceza verilmiştir. Konut dokunulmazlığını ihlal suçu **gasp suçu**nun nitelikli halinin unsurudur. Bu nedenle faile yalnızca nitelikli gasp suçundan ceza verilmesi gerekir, konut dokunulmazlığını ihlal suçundan fail ayrıca cezalandırılamaz (Yargıtay 1. Ceza Dairesi - Esas No: 2014/6186, Karar No: 2015/1738, Tarih: 24.3.2015).

* Faile ait araç vergi borcu nedeniyle haczedilmiş ve trafik ekiplerince yakalanarak otoparka teslim edilmiştir. Fail kendisine ait aracın yedek anahtarıyla aracı çaılıştırmış, "ne olursa olsun kapıyı kırıp çıkacağım" diyerek otopark görevlisi mağdurun kapıyı açmasını sağlamıştır. Bu durumda TCK 290/2 maddesi yollamasıyla 149/1-d gereği failin nitelikli **yağma suçu** hükümleriyle cezalandırılması gerekir (Yargıtay 6. Ceza Dairesi - Esas No: 2012/20739, Karar No: 2015/38014, Tarih: 4.3.2015).

* Başkasına ait alacağın tahsili amacıyla **yağma suçu** işlenmesi halinde TCK 150/1 hükümleri uygulanamaz. TCK 150/1 maddesi hükümlerinin uygulanabilmesi kişinin kendi alacağını tahsil amacıyla hareket etmesi gerekir. Başkasının alacağını tahsil etmek için cebir ve tehdit kullanan kişi gasp suçu hükümleri gereği cezalandırılması gerekir (Yargıtay 6. Ceza Dairesi - Esas No: 2012/13894, Karar No: 2015/1055, Tarih: 4.2.2015).

* Sanığın mağdurdan alacağı mevcuttur. Sanık, mağduru zorla kendi evine sokarak zorla senet imzalatmıştır. Sanığın mağdura zorla imzalattırdığı senetteki miktar, alacaklı olduğu gerçek alacak miktarından fazladır. Kendi alacağından daha fazla miktarda senet imzalattıran mağdur hakkında **yağma suçu** ve kişi hürriyetinin kısıtlanması hükümleri uygulanmalıdır, TCK 150/1 maddesinin kendi alacağını tahsil amacıyla **gasp suçu** hükümleri bu olayda uygulanamaz (Yargıtay 6. Ceza Dairesi - Esas No: 2011/21386, Karar No: 2014/14108, Tarih: 8.7.2014).


* **Yağma suçu** esnasından basit tıbbi müdahale ile giderilebilecek bir yaralanma meydana gelmiştir. Basit tıbbi müdahaleyle giderilebilecek yaralanma gasp suçunun unsurudur. Bu nedenle fail sadece nitelikli **gasp suçu**ndan cezalandırılmalıdır, failin yaralama suçu nedeniyle ayrıca cezalandırılması hukuka aykırıdır (Yargıtay 6. Ceza Dairesi - Esas No: 2014/6315, Karar No: 2014/14071, Tarih: 7.7.2014).

* Mağdurun eşyaları, bir miktar parası sanıklar tarafından alınmış, ayrıca toplam 2000 TL daha ödememesi halinde ellerinde mağdura ait cinsel içerikli görüntülerin de internet ortamında yayınlanacağı tehdidinde bulunulmuştur. Bu olaydan sonra mağdurdan talep edilen 2000 TL'nin ödenmesi için mağdur ve ailesiyle irtibata geçen sanıklar tehdide devam etmiştir. Mağdur şikayetçi olmuş ve sanıklar ilk olaydan 21 gün sonra yakalanmıştır. Bu olayda iki farklı zaman diliminde iki **yağma suçu** işlendiği yönündeki görüş kabul edilemez. Sanıkların fiilleri aynı nitelikli **gasp suçu**nun parçası olan tek fiil olarak kabul edilerek, sadece bir gasp suçundan ceza verilmesi gerekir (Yargıtay Ceza Genel Kurulu - Esas No: 2013/6-617, Karar No: 2014/271, Tarih: 20.5.2014).

* Sanığın mağdurdan aldığı senetler, mağdurun beyanı üzerine sanık tarafından olay anında polise teslim edilmiştir. Fakat sanığın olay anında zaten kaçma imkanı yoktur, polis basit bir üst aramasıyla senetlere ulaşabilecek durumdadır. mağdurun soruşturma aşamasında şikayetten vazgeçmesi halinin de etkin pişmanlık hükümlerinin uygulanması açısından bir önemi yoktur. Bu nedenle, **yağma suçu** nedeniyle etkin pişmanlık hükümlerini de düzenleyen TCK 168 maddesi bu olayda uygulanamaz (Yargıtay Ceza Genel Kurulu - Esas No: 2013/6-628, Karar No: 2014/258, Tarih: 13.5.2014).

* Sanık ve yakalanamayan suç ortağı, motosikletle mağdur kadına yaklaşarak çantasını çekmiş, mağdur direndiğinde zarar göreceğini anladığından çantayı bırakmıştır. Bu olayda hırsızlık suçu hükümleri değil, TCK 149/1-c maddesi gereği nitelikli **yağma suçu** hükümleri uygulanmalıdır (Yargıtay 6. Ceza Dairesi - Esas No: 2011/9048, Karar No: 2013/23509, Tarih: 26.11.2013).

* Sanık mağdurdan 5 TL istemiş, mağdurun cebinden çok para çıkarması üzerine, sanığın "20 TL ver, benzin alacağımm, ancak yeter" demesi, mağdurun itirazı üzerine sanığın bıçak çıkartıp "seni keserim" şeklinde beyanı nedeniyle mağdurun 20 TL'yi vermek zorunda kaldığı olayda, **yağma suçu**nda uygulanabilecek TCK 150/2 maddesinin uygulanıp uygulanmayacağı mahkemece araştırılmalıdır. Çünkü sanık daha çoğunu alma imkanı varken daha azını almışsa cezası 1/3'ten 1/2'ye kadar ceza indirimi uygulanacaktır (Yargıtay 6. Ceza Dairesi - Esas No: 2013/3909, Karar No: 2013/8874, Tarih: 24.4.2013).

* Müşteki, para vermesi için tehdit edilmesi üzerine polise başvurmuş, polis tarafından hazırlanan seri nosu alınmış paralar müştekiye verilmiş, müşteki tarafından sanık çağrılarak tehditle istediği para kendisine verildiği sırada polis tarafından yakalanmıştır. Somut olayda **yağma suçu** tamamlanmadığı gibi tamamalanma ihtimali de yoktur. Bu nedenle failin **yağma suçu**na teşebbüsten cezalandırılması gerekir (Yargıtay 6. Ceza Dairesi - Esas No: 2012/9022, Karar No: 2013/1320, Tarih: 4.2.2013).

* Müştekinin işyerine girerek tehditle 4 bira ve 1 sigara alan sanıklar, daha fazlasını alma imkanları olduğu halde almamışlardır. Bu halde yağma suçunda malın değerinin azlığı nedeniyle ceza indirimini düzenleyen TCK 150. maddesi uygulanmalıdır ((Yargıtay 6. Ceza Dairesi - Esas No: 2010/31393, Karar No: 2011/7086, Tarih: 25.5.2011).


**Yağma suçu,** suçun niteliği ve cezası itibariyle mutlaka bir **ceza avukatı** vasıtasıyla savunma yapılması gereken bir suçtur.





**Ataköy-Bakırköy-İstanbul / Avukat Baran Doğan**
