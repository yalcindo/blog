---
layout: blog
title: Tutuklama Koşullarına Dair Değerlendirmeler
category: ceza-hukuku
keywords: Tutuklama, tutuklama kararı, tutuklama kararına itiraz, Ceza avukatı, avukat, tutuklama şartları, tutuklama nedenleri, Bakırköy avukat, Ataköy avukat, istanbul avukat, tutukluluk
googleAnahtar: Tutuklama, tutuklama kararı, tutuklama kararına itiraz, Ceza avukatı, avukat, tutuklama şartları, tutuklama nedenleri, Bakırköy avukat, Ataköy avukat, istanbul 
summary: Tutuklama kararı, Masumiyet (Suçsuzluk) Karinesi, Tutuklamada Ölçülülük İlkesi, Uluslararası Hukukta Tutuklama Koşulları, İnsan Hakları Avrupa Sözleşmesi’nde Tutuklama Koşulları, Tutuklama ve Ceza Muhakemesi Kanunu başlıklarıyla bir dilekçeden yapılan "alıntı" bir yazıdır.

---


##1. Masumiyet / Suçsuzluk Karinesi 

Suçlulukları, kesinleşmiş bir mahkumiyet hükmü ile sabit olmadıkça, haklarında adli soruşturma/kovuşturma yürütülen bireylerin “masumiyet/ suçsuzluk karinesi” güvencesinden yararlanmaları gerekmektedir (AİHS m. 6/2; AY m. 36, 38/4). Yasama, yürütme ve yargı organları, kişilerin suçsuzluk karinesinden yararlanma hakkını korumakla yükümlüdürler. Aynı nedenlerle, basın ve yayın organlarının da kesin hükümle mahkûm olmamış kişileri toplum gözünde suçlu ilan edecek yayınlar yapmaması gerekmektedir. Evrensel nitelikteki bu karineye karşın, aşağıda ayrıca vurgulanacağı üzere, özellikle koruma tedbirlerine ilişkin hatalı uygulanmalarla özgürlük, güvenlik, adil yargılanma ve kişilik hakları yoğun olarak ihlal edilmektedir. Bu yönüyle tedbirlerin ceza yargılaması uygulamasında araç olarak değil, amaç olarak kullanıldığına ilişkin izlenimler son derece güçlüdür.

##2.	Orantılılık /Ölçülülük İlkesi

Genel olarak orantılılık/ölçülülük ilkesi, hak ve özgürlüklerin gerektiğinde sınırlanmasında kullanılan aracın sınırlama amacını gerçekleştirmeye elverişli olmasını, bir başka deyişle, araçla amaç arasında ölçüsüzlük bulunmaması gerektiğini anlatmaktadır. Bir hukuk devletinin, sınırlama koşullarının varlığı halinde de, bireyin bundan kabul edilebilir en az zararla kurtulmasını amaçlaması, eylem ve işlemlerinde aşırılığa kaçmaması gereklidir. Ceza yargılamasında öncelikle, müdahale araçları yasa ile belirlenmiş olup yargılama organlarının yasa ile öngörülmeyen bir aracı seçmesi olanaklı değildir. İkinci olarak ceza yargılamasında orantılılık ilkesi, koruma tedbirlerine başvuracak organın seçimi açısından önem taşımaktadır. Bu kapsamda daha hafif bir tedbirle beklenen amaca ulaşmanın olanaklı olması durumunda daha ağırına başvurmak orantılılık ilkesine aykırılık oluşturacaktır. Aşağıda yasal düzenleme kapsamında ayrıca ele alınacağı üzere, kovuşturma organları, belirleyecekleri koruma tedbirlerinin seçiminde olduğu gibi, tedbir amacına ulaştığında bu tedbire son vermede de orantılılık ilkesi ile bağlıdırlar.

###3.	 Uluslararası Hukukta Tutuklama Koşulları

Tutuklama ve tutukluluğun devamına ilişkin kararlarda üç temel koşul bulunduğu söylenebilir:

i) hukukilik koşulu (iç hukuktaki maddi ve usul koşullarına uygunluk);

ii) şüphe/kuşku koşulu (kişinin suç işlediğine dair bilginin standardı); 

iii) risk koşulu (kaçma, saklanma; delilleri yok etme, gizleme veya değiştirme; tanık, mağdur veya başkaları üzerinde baskı yapma; suçta tekerrür; kamu düzeninin bozulması riskleri ve bu risklere karşı kamu yararı amacıyla, tedbir alma).

###4.	İnsan Hakları Avrupa Sözleşmesi’nde Tutuklama Koşulları

Tutuklama koşulları açısından Sözleşmenin (m. 5/1) ikinci cümlesi ve (m. 5/1-c) bendi birlikte ele almak gerekmektedir. Sözleşme’nin (m. 5/1) ikinci cümlesi, özgürlükten yoksun bırakmanın ‘hukukun öngördüğü usule’ uygun olması koşulunu getirmektedir. Yine Sözleşme’nin (m. 5/1-c) bendi de, “bir kimsenin suç işlediğinden makul kuşku duyulması üzerine”, “hukuka uygun olarak” olarak tutuklanabileceğini öngörmektedir. 

![Tutuklama Kararı](https://camo.githubusercontent.com/7ad97e0014135974b0cd06df1837195170d271ef/687474703a2f2f692e68697a6c69726573696d2e636f6d2f5a4a564f47672e6a7067 "Tutuklama Kararı")


Dolayısıyla Sözleşme’nin bir tutuklama kararında aradığı iki temel koşul vardır. Bir tutuklama kararı: 

i) Sözleşme’nin amacına uygun olması gereken iç hukuka uygun olmalı,

ii) Kişinin suç işlediğinden ‘makul kuşku’ duyulmuş olmalıdır. AİHS m. 5/1-c tutuklama için “kişinin suç işlediği hakkında geçerli şüphenin varlığını, suçun işlenmesinin önlenmesi ya da suçlunun kaçmasının engellenmesi zorunluluğu inancını doğuran makul nedenlerin varlığını” gerekli görmektedir. Sözleşme’de, ilk tutuklama kararı için ayrıca örneğin, ‘kaçma tehlikesi, delilleri yok etme tehlikesi’ gibi risk koşulunun varlığı öngörülmemiştir. Risk koşulu, iç hukukta öngörülmekte, bu hükümler ulusal mahkemeler tarafından uygulanmakta veya uygulanmamakta, AİHM önüne gelen olayda, iç hukuk yoluyla gerçekten böyle bir risk bulunup bulunmadığını incelemektedir.
    
  **a) Hukuka Uygunluk Koşulu**
  
AİHM, Sözleşme’nin (m. 5/ 1) fıkrasındaki ‘hukuka uygun’ ve ‘hukukun öngördüğü usule uygun olarak’ deyimlerinin ulusal hukuka gönderme yaptığını ve iç hukuktaki maddi ve usul hükümlerine uyma yükümlülüğünü belirttiğini kaydetmiştir.3 Mahkeme’ye göre, iç hukuku yorumlamak ve uygulamak öncelikle ulusal makamların  ve tabii ki mahkemelerin işi olmakla birlikte, Sözleşme’nin aynı maddesine göre iç hukuka uymamak Sözleşme’ye de aykırılık oluşturduğundan, Mahkeme, iç hukuka uyulup uyulmadığını inceleme konusunda belirli bir yetki kullanabilir ve kullanmalıdır. Bir **tutuklama**nın iç hukuka uygun olması için, kişinin işlediği iddia edilen fiillerin bir suç oluşturması gerekir. Kişi hakkında iddia edilen fiiller iç hukuka göre bir suç oluşturmadığı halde Ceza Kanunundaki suçlardan birine atıf yapılarak verilen **tutuklama kararı,** Sözleşme’nin (m. 5/1) fıkrasındaki hukuka uygunluk koşulunu ihlal edecektir. Ayrıca bir tutuklama kararı için iç hukukta muhakemeden kaçma gibi bir risk koşulu bulunuyorsa, **tutuklama kararı** verilirken olayda bu riskin varlığı gösterilmedir. AİHM’de  birçok davaya konu olan olayda,**tutuklama kararı** veren ulusal makam, başvurucunun muhakemeden kaçındığını ve serbest kalmasının kamu düzeni için bir tehlike oluşturacağını belirtmiştir. Ancak Üst Mahkeme, başvurucunun muhakemeden kaçmadığını, ulusal makamın bütün çağrılarına geldiğini ve koridorda bekletildiğini tespit ederek, olayda risk koşulu gerçekleşmediğinden, bu tutuklamanın iç hukuka aykırı olduğunu söylemiştir. İnsan Hakları Mahkemesi de iç hukuka aykırı olan bu tutuklamanın, Sözleşme’nin (m. 5/1) fıkrasını ihlal ettiği sonucuna varmıştır.

**b)Makul Kuşku/Şüphe Koşulu**

Sözleşme’nin (m. 5/ 1- c) bendi, yakalama/gözaltı ve **tutuklama** için ayrı kuşku koşulları değil, kişinin ‘suç işlediğinden makul kuşku duyulması’ koşulunu getirmiştir. AİHM, “makul kuşku” deyiminden ne anladığını açıklamıştır: Makul kuşkuya sahip olmak, objektif bir gözlemciyi söz konusu kimsenin suç işlemiş olabileceği konusunda ikna edebilecek maddi olayların veya bilgilerin varlığını gerektirmektedir. Bununla birlikte neyin “makul kuşku” oluşturduğu, olayın nesnel koşullarına bakılarak sonuca varılmalıdır.


![Tutuklamaya İtiraz](https://camo.githubusercontent.com/84a279a8ec195e9e88ac8c8d0fd753fc96210b3b/687474703a2f2f692e68697a6c69726573696d2e636f6d2f304c6b4562442e6a7067 "Tutuklamaya İtiraz")


###5. İç Hukukta Tutuklama Koşulları

####1. Tutuklama ve Anayasa 

Anayasa’nın m. 19/4 düzenlemesinde **tutuklama koşulları** şu şekilde gösterilmiştir: “Suçluluğu hakkında kuvvetli belirti bulunan kişiler,ancak kaçmalarını, delillerin yok edilmesini veya değiştirilmesini önlemek maksadıyla veya bunlar gibi tutuklamayı zorunlu kılan ve kanunda gösterilen diğer hallerde hâkim kararıyla tutuklanabilir.” Dolayısıyla Anayasa’ya göre hâkimin vereceği tutuklamaya ilişkin bir karar için iki temel koşul bulunmaktadır: 

i) Kişinin suçluluğu hakkında ‘kuvvetli belirti’ bulunmalı (şüphe koşulu), ve 

ii) Kaçmasını, delillerin yok edilmesini veya değiştirilmesini önlemek amacı veya bunlar gibi **tutuklama**yı zorunlu kılan diğer hallerden biri bulunmalıdır (risk koşulu).

####2. Tutuklama ve Ceza Muhakemesi Kanunu

Yasal düzenleme kapsamında **tutuklama kararı** verilemeyecek haller öncelikle şunlardır: - Düzenlemeye göre öncelikle “orantılılık ilkesi” uyarınca “işin önemi, verilmesi beklenen ceza veya güvenlik tedbiri ile ölçülü olmaması”(m. 100/1), - Sadece adlî para cezasını gerektiren veya hapis cezasının üst sınırı bir yıldan fazla olmayan suçlar (m. 100/4). Tutuklama kararı verilebilecek haller şunlardır: Şüpheli veya sanık hakkında “kuvvetli suç şüphesinin varlığını gösteren olguların ve bir **tutuklama nedeni**nin bulunması” (m. 100/1). Bir **tutuklama nedeni**nin varsayılabileceği haller ise şunlardır:- Şüpheli veya sanığın “kaçması veya kaçması şüphesini uyandıracak somut olguların varlığı” veya “delillerin karartılacağı” konularında kuvvetli şüphe halleri (m. 100/2),  Düzenlemede madde olarak sayılan suçların (katalog suçlar) işlendiği hususunda kuvvetli şüphe halleri (m. 100/3).

####a)Tutuklama Koşulları

**Tutuklama koşulları** CMK (m. 100)’de Anayasaya göre daha ayrıntılı olarak düzenlenmiştir. Bu maddenin 1. fıkrasına göre **tutuklama kararı** için: i) Kuvvetli suç şüphesinin varlığını gösteren olgular a) TCK kapsamında: 1. Soykırım ve insanlığa karşı suçlar (m. 76, 77, 78), 2. Kasten öldürme (m. 81, 82, 83), 3. Silahla işlenmiş kasten yaralama (m.86/3-e) ve neticesi sebebiyle ağırlaşmış kasten yaralama (m. 87), 4. İşkence(m. 94, 95), 5. Cinsel saldırı (m. 102 -birinci fıkra hariç-), 6. Çocukların cinsel istismarı (m. 103), 7. Hırsızlık (m. 141, 142) ve yağma (m. 148,149), 8. Uyuşturucu veya uyarıcı Madde imal ve ticareti (m. 188), 9. Suç işlemek amacıyla örgüt kurma (m. 220 -iki, yedi ve sekizinci fıkralar hariç-),10. Devletin Güvenliğine Karşı Suçlar (m. 302, 303, 304, 307, 308), 11. Anayasal Düzene ve Bu Düzenin İşleyişine Karşı Suçlar (m. 309, 310, 311, 312, 313, 314, 315); b) 6136 s. Ateşli Silahlar ve Bıçaklar ile Diğer Aletler Hakkında Kanun’da silah kaçakçılığı (m. 12) suçları; c) 4389 s.Bankalar Kanunu’nda zimmet (m. 22/3-4) suçu; d) 4926 s. Kaçakçılıkla Mücadele Kanunu’nda tanımlanan ve hapis cezasını gerektiren suçlar; e) 2863 s. Kültür ve Tabiat Varlıklarını Koruma Kanunu’nda (m. 68, 74) suçları; f) 6831 s. Orman Kanunu’nda kasten orman yakma (m. 110/4-5)suçları.bulunmalı, ve ii) Bir **‘tutuklama nedeni’** bulunmalıdır. Kuvvetli suç şüphesi, her **tutuklama** veya tutuklamaya devam kararında olmazsa olmaz bir koşuldur. Birinci fıkrada geçen **‘tutuklama nedeni’**nin ne	 anlama geldiği m. 100/2, 3’te açıklanmıştır. Buna göre iki tür **‘tutuklama nedeni’** bulunmaktadır:Yasanın (m. 100/2)’deki birinci tür ‘tutuklama nedeni’, ceza muhakemesinin amacının gerçekleşmesini engelleyecek “risk”leri göstermektedir.Bunlar kaçma, saklanma; delilleri yok etme, gizleme veya değiştirme; tanık, mağdur veya başkaları üzerinde baskı yapma riskleridir. Bu **tutuklama nedeni**ne kısaca “risk koşulu” denebilir. Yasanın (m. 100/3) ikinci tür **‘tutuklama nedeni’**, tutuklamaya konu olacak kişinin işlediğinden şüphelenilen suçların bir katalog halinde gösterildiği normlardır. Uygulamada katalog suçlar olarak da ifade edilen bu **tutuklama nedeni**ne kısaca “katalog suç koşulu” denebilir. Özetle CMK’ya (m. 100) göre şu iki durumdan birinin bulunması halinde **tutuklama** veya tutukluluğun devamına karar verilebileceği söylenebilir: 1. Kuvvetli suç şüphesinin varlığını gösteren olguların bulunması koşulu + risk koşulu veya 2. Kuvvetli suç şüphesinin varlığını gösteren olguların bulunması koşulu + katalog suç koşulu.




![Ceza Avukatı](https://camo.githubusercontent.com/343f73829f4173f866056b03997162ef4d8db277/687474703a2f2f692e68697a6c69726573696d2e636f6d2f4234304c5a392e6a7067 "Ceza Avukatı")

####b) Tutuklama Kararı ve Katalog Suç Koşulu

Yasanın ayrı ayrı düzenlemiş olmasından anlaşıldığına göre ‘risk koşulu’ ile ‘katalog suç koşulu’ birbirinden bağımsızdır. Bir başka deyişle, bir **tutuklama kararı**nda hem ‘risk koşulu’nun ve hem de ‘katalog suç koşulu’nun bulunması gerekmez. Kuvvetli suç şüphesi koşulu ile birlikte, risk veya katalog suç koşullarından birinin bulunması, **tutuklama kararı** için yeterlidir. Dolayısıyla yasaya göre katalog suçların söz konusu olduğu bir **tutuklama** durumunda, ayrıca riskler aranmaz. Ne var ki, risk koşulunun aranmadığı katalog suçların söz konusu olduğu bir **tutuklama kararı**nda üç sorun ortaya çıkmaktadır: Birinci sorun, bu tür bir **tutuklama**nın Anayasa’ya ve Sözleşme’ye uygunluğu sorunudur. Anayasa m. 19/4, bir **tutuklama kararı** için i) Suçluluk hakkında kuvvetli belirti, ve ii) Kaçmayı, delillerin yok edilmesini veya değiştirilmesini önlemek maksadı veya bunlar gibi **tutuklama**yı zorunlu kılan diğer hallerin birlikte bulunmasını aramaktadır. Anayasa’daki bu ikinci koşulun bir ‘risk koşulu’ olduğu açıktır. CMK m. 100/2, Anayasa’daki bu risk koşulunu ayrıntılı hale getirmiştir. Anayasa ‘risk koşulu’nu içermeyen katalog suç koşullu bir **tutuklama**ya imkan vermemektedir. Dolayısıyla risklerin aranmadığı, sadece ‘kuvvetli belirti’ye dayanan bir tutuklamanın, Anayasa’ya aykırı olduğu savunulabilir. Anayasa’ya aykırı bir tutuklamanın AİHS m. 5/1’de aranan ‘hukukilik koşulu’na da aykırı olduğu açıktır. İkinci sorun, katalog suçlarda tutuklama şartlarını ispat külfeti sorunudur. Suçluluk hakkında kuvvetli belirtilerin bulunduğunu (şüphe koşulu) ispat etmenin savcılığa düştüğü açıktır. Risklerin,yani kişinin kaçacağını veya saklanacağını; delilleri yok edeceğini veya gizleyeceğini veya değiştireceğini; tanıkların veya mağdurların ve başkaları üzerinde baskı yapacağını (risk koşulu) ispat etmenin de savcılığa düştüğü açıktır. Ancak katalog suçların söz konusu olduğu bir tutuklamada risk koşulu aranmayacak olursa, savcının şüphe koşuluna ilave olarak, isnat edilen fiillerin katalog suçlar kapsamına girdiğini ispat etmesi yeterli görülecektir. Şüpheli ise ancak, kendisinin suç işlediğine dair kuvvetli belirti bulunmadığını veya kuvvetli belirti olsa bile isnat edilen fiillerin katalog suçlar kapsamına girmediğini savunabilir. Katalog suçlardan birini işlediği iddia edilen şüphelinin kaçmayacağına veya saklanmayacağına; delilleri yok etmeyeceğine veya gizlemeyeceği ne veya değiştirmeyeceğine; tanıkların veya mağdurların ve başkaları üzerinde baskı yapmayacağına dair savunması hâkim tarafından dinlenmeyecektir. Bu durumda şüphe devam ettiği sürece kişinin **tutukluluğu** da devam edebilecektir. Bir başka deyişle, katalog suçtan şüpheli bir kimsenin **tutuklanma**sının zorunlu olduğu kabul edilecektir. Zorunlu tutuklama ise, hem Anayasa m. 19/8, 9 fıkralarındaki serbest bırakılmayı isteme hakkını ve hem de AİHS m. 5/3’teki makul sürede salıverilme hakkını kullanılamaz hale getirdiği için, Anayasaya ve Sözleşme’ye aykırıdır. Üçüncü sorun, bu tür bir **tutuklama** bakımından gerekçe gösterme sorunudur. CMK m. 101 savcının tutuklama taleplerinde mutlaka gerekçe göstermesini, öte yandan hâkimin veya mahkemenin tutuklamaya,tutuklamanın devamına veya tahliye isteminin reddine ilişkin kararlarında ve hukuki ve fiili nedenler ile gerekçeler göstermesini öngörmektedir. AİHM de bir tutukluluğun Sözleşme’nin 5. maddesine uygunluğunu denetlerken, ulusal mahkemelerin tutuklama ve tutukluluğun devamına ilişkin kararlarında gösterdikleri gerekçeleri incelemekte ve gösterilen gerekçelerin “konuyla ilgili” ve “yeterli” olup olmadığını tespit etmektedir. Öyle ki, madde itibariyle katalog suç kapsamında görünüp fıkraları itibariyle katalogdan ayrık tutulan suçlara ilişkin olarak dahi doğrudan **tutuklama kararları** verilebilmektedir. Örneğin, suç işlemek amacıyla örgüt kurma suçu (TCK m. 220) katalogda yer alırken, (TCK m. 220/ 2, 7, 8) ayrık tutulmuştur. (CMK m. 103/3-7) Buna karşın uygulamada, TCK m. 220’ye ilişkin olarak fıkra belirtilmeksizin yapılan tutuklamaya sevk işlemlerinde, yargıçlar bunu araştırmaksızın salt kataloga dayanarak **tutuklama kararları** verebilmektedirler.

Tutuklama kişi özgürlüğüne yapılan en sert müdahaledir. Tutuklamanın önemi nedeniyle **tutuklamaya itiraz** başvurularının bir [**Ceza avukatı**](http://barandogan.av.tr/blog/ceza-hukuku/ceza-avukatinin-islevi.html) aracılığıyla yapılması olası mağduriyetleri engelleyecektir.

**Ataköy-Bakırköy-İstanbul** / **Avukat Baran Doğan**
