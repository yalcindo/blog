---
layout: blog
title: Adli Para Cezası        
category: ceza-hukuku
googleAnahtar: Adli para cezası, ceza avukatı, adli para cezasının infazı ödeme, adli para cezası ertelenir mi? adli para cezası taksit yapılır mı? Adli para cezası taksitlendirme, adli para cezası nereye ödenir, mahkeme para cezası, adli para cezası sicile işler mi? adli para cezasının ödenmemesi halinde ne olur, denetimli serbestlik, bakırköy avukat, ataköy, bahçelievler, şirinevler, avukat baran doğan
---
---

####Adli Para Cezası Nedir?

TCK’ya (Türk Ceza Kanunu) göre suç karşılığında hapis ve adli para cezası olmak üzere iki tür ceza yaptırımı uygulanabilir. **Adli para cezası**na yalnızca mahkemeler hükmedebilir. Diğer devlet kurumlarının verdiği cezalar idari para cezasıdır. **Adli para cezası,** idari para cezasından ayrı bir yaptırım türüdür. İdari para cezası, suç karşılığında verilen bir ceza olmadığı için ödenmediği zaman hapse dönmez. İdari para cezası, kabahat niteliğindeki fiiller için belirlenmiş bir yaptırım türüdür. **Adli para cezası**na ise yalnızca mahkemelerce bir suçun karşılığı olarak hükmedilebilir.

---

####Kaç Çeşit Adli Para Cezası Vardır?

TCK’daki düzenlemeye göre yargılanan bir şahsa dört farklı yöntemle adli para cezası verilebilir:

•	**Doğrudan Verilen Adli Para Cezası:** TCK’da herhangi bir suçun karşılığı doğrudan **adli para cezası** olarak düzenlenmiş ise hakim doğrudan verilen adli para cezasına hükmeder. Örneğin, TCK 182/1 maddesi gereği “Taksirle Çevrenin Kirletilmesi”  doğrudan **adli para cezası**nı gerektirmektedir. 

• **Seçimlik Ceza Olan Adli Para Cezası:** TCK’da herhangi bir suçun karşılığı olarak hapis cezası veya adli para cezası yaptırımlarından yalnız birinin uygulanması seçimlik olarak öngörüldüğünde hükmedilen adli para cezası, seçimlik ceza olan adli para cezasıdır. Örneğin, Basit tıbbi müdahale ile giderilebilecek kasten yaralama suçunda 4 aydan 1 yıla kadar hapis veya adli para cezasına hükmedilebilir.

• **Hapis Cezasından Çevrilen Adli Para Cezası:** Kasten işlenen suçlarda bir yıl ve altındaki hapis cezaları, **adli para cezası**na çevrilebilir. Taksirle işlenen suçlarda (Örn, trafik kazası neticesinde ölü veya yaralı varsa) ise ceza miktarına bakılmaksızın tüm cezalar **adli para cezası**na çevrilebilir.

•	**Hapis Cezası ile Birlikte Hükmedilen Adli Para Cezaları:** TCK’da bazı suçlar açısından hem hapis hem de **adli para cezası**nın birlikte uygulanması öngörülmüştür. Örneğin, dolandırıcılık suçunda, bir yıldan beş yıla kadar hapis ve beş bin güne kadar adlî para cezasına, yani her iki cezaya birlikte hükmedilebilir.

----

####Hangi Hapis Cezaları Adli Para Cezasına Çevrilebilir? Hapis Cezasının Paraya Çevrilmesi Şartları

Kasten işlenen suçlarda (örn, kasten yaralama, hırsızlık, hakaret gibi) hükmedilen hapis cezasının miktarı 1 yıl veya altındaysa, hapis cezası **adli para cezası**na çevrilebilir. Taksirle işlenen suçlarda (örn, trafik kazası veya iş kazası neticesinde ölüm gibi) ise suçun cezasının paraya çevrilmesi için bir ceza sınırı yoktur. Bu suçlarda, hükmedilen cezanın miktarı ne olursa olsun her zaman paraya çevrilebilir. 

Yukarıda bahsettiğimiz hapis cezalarının paraya çevrilmesi hakimin takdirindedir. Fakat bazı durumlarda hakimin takdir hakkı yoktur, verilen hapis cezasını paraya çevirmek zorundadır. Eğer hükmolunan ceza 30 gün ve daha az süreli hapis cezası ise hakim, bu cezayı paraya çevirmek zorundadır. Ayrıca, yargılanan kişinin yaşı 18’den küçük veya 65 yaşından büyükse hakim verdiği 1 yıl veya altındaki cezaları paraya çevirmek zorundadır.

----

####Adli Para Cezası Ertelenebilir mi?

**Adli para cezası**nın ertelenmesi mümkün değildir. TCK' da ancak hapis cezalarının ertelenebileceği düzenlendiğinden adli para cezaları hakkında **erteleme** kararı verilemez. (TCK md.51 ) Kişinin mahkum olduğu hapis cezası, seçenek yaptırım olarak **adli para cezası**na çevrilse bile ertelenmez.

----

####Adli Para Cezası Hakkında Hükmün Açıklanmasının Geri Bırakılması Kararı Verilebilir mi?

Hükmün açıklanmasının geri bırakılması kurumu, kişi hakkında bir mahkumiyet kararı verilmeden 5 yıl gibi bir süreyle denetime tabi tutulması olarak açıklanabilir.

TCK, bazı suçlara yukarıda açıkladığımız üzere **doğrudan adli para cezası** verilmesini öngörmüştür. Doğrudan adli para cezasına mahkumiyet halinde, adli para cezası verilmesi hakkındaki hükmün açıklanmasının geri bırakılmasına karar verilebilir. 

TCK, hapis veya adli para cezalarından birini seçimlik ceza olarak düzenleyebilmektedir. Adli para cezasının seçimlik ceza olarak düzenlendiği bu tarz suçlarda, adli para cezasına mahkumiyet halinde bu ceza hakkında hükmün açıklanmasının geri bırakılmasına karar verilebilir.

**Hapis cezasından çevrilen veya hapis cezasıyla birlikte verilen adli para cezaları hakkında hükmün açıklanmasının geri bırakılması kararı verilemez.**

----

####Ödenmediği İçin Hapse Çevrilen Adli Para Cezası Ödendiğinde Cezaevindeki Hükümlü Tahliye Olur mu?

Tüm **adli para cezaları** için, ne şekilde verilmiş olursa olsun (yukarıda açıkladığımız tüm şekillerde verilen adli para cezaları) hükümlüye, bir ödeme emri tebliğ edilir. Tebliğ olunan ödeme emriyle hükümlü, belli süre içinde adli para cezasını ödemeye davet edilir. Ödeme emri üzerine **adli para cezası ödenmezse,** Cumhuriyet savcısının kararı ile ödenmeyen kısma karşılık gelen gün miktarı hapis cezasına çevrilerek, hükümlünün iki saat çalışması karşılığı bir gün olmak üzere kamuya yararlı bir işte çalıştırılmasına karar verilir. Günlük çalışma süresi, en az iki saat ve en fazla sekiz saat olacak şekilde denetimli serbestlik müdürlüğünce belirlenir. Hükümlünün, hakkında hazırlanan programa ve denetimli serbestlik görevlilerinin bu kapsamdaki uyarı ve önerilerine **uymaması** hâlinde, çalıştığı günler hapis cezasından mahsup edilir, kalan kısım hapse çevrilir. Hapse çevrilen cezanın infazı için hükümlü tutuklanarak cezaevine konulur. Süresinde ödenmeyen ve çalışmayla ilgili **denetimli serbestlik** kurallarına uymayan hükümlü ile ilgili **adli para cezası**, hapse çevrildikten sonra ödenirse, hükümlü tahliye edilir. Yani, tüm adli para cezaları, ne şekilde hapse çevrilmiş olursa olsun, hükümlü hapisteyken ödenerek tahliyesi sağlanabilir.

----

####18 Yaşından Küçük Çocuklar Hakkında Hükmedilen Adli Para Cezası Ödenmezse Ne Olur?

18 yaşından küçük çocuklara verilen **adli para cezası** ödenmese bile hapse çevrilemez. Fakat, çocuklara verilen **adli para cezası**nın tahsili amacıyla diğer kamu alacakları için izlenen usul ile icra işlemleri yapılabilir. 

----

####Adli Para Cezalarında İndirim veya Koşullu Salıverilme Hükümlerinden Yararlanmak Mümkün mü?

**Adli para cezası** yaptırımının infazına ilişkin hukuk sistemimizde birçok değişiklik yapılmıştır. Bu değişiklikler çoğu zaman uygulamada karışıklığa yol açmaktadır. Adli para cezasının infazına ve koşullu salıverme hükümlerinin uygulanıp uygulanmayacağına ilişkin üç dönem mevcuttur: 

•	**01.06.2005 Tarihinden Önce İşlenen Suçlara İlişkin İnfaz Dönemi:** Suç bu dönemde işlenmişse 647 sayılı infaz kanunu yürürlükte olduğundan verilen para cezasının 2/5’i ödendiği takdirde para cezası infaz edilmiş sayılacaktır. **Adli para cezası** ödenmediği takdirde günlüğü 100 TL’den hapse çevrilecek, yine 2/5’i hapis cezasından düşülerek geri kalanı infaz ediecektir. Kişi hapiste geçirilen belli bir süre sonunda adli para cezasını ödemek isterse, kalan hapis cezası yine günlüğü 100 TL’den paraya çevrilerek ödenecektir. 

•	**01.06.2005 – 01.03.2008 Tarihleri Arasında İşlenen Suçlara İlişkin İnfaz Dönemi:** Bu dönemde üçlü bir ayrım vardır. Eğer kanunda doğrudan belirlenmiş bir para cezası verilmişse, günlüğü 100 TL’den hapse çevrilir ve koşullu salıverilmeden yararlanamaz. Eğer adli para cezası, doğrudan gün üzerinden verilmişse, mahkeme hangi miktar üzerinden para cezası vermişse o miktar üzerinden hapse çevirir. Bu durumda da kişi koşullu salıvermeden yararlanamaz. Üçüncü halde, yani hapis cezasından çevrilen para cezalarında ise mahkemenin paraya çevirdiği miktar üzerinden hapse çevrilir. Koşullu salıvermeden yararlanarak cezanın 1/3’ü indirilerek infaz edilir.

•	**01.03.2008- Tarihinden Bugüne Kadar Olan Dönem:** Bu tarihten sonra işlenen suçlarda hiçbir şekilde koşullu salıverilme uygulamasından yararlanılamaz. Hakimin yargılama sırasında doğrudan, gün üzerinden veya hapis cezasından çevirdiği para cezası aynen ödenmek zorundadır. **Adli para cezası,** ödenmediği takdirde hakim, 1 gün karşılığında ne kadar para ödenmesine karar vermişse o miktar üzerinden hapse çevrilir. Kişi hapse konulduktan sonra, adli para cezasını ödemek isterse yattığı süre düşülerek kalan süre hangi miktar üzerinden hapse çevirme işlemi yapılmışsa o miktar üzerinden paraya çevrilir.

**Adli para cezası,** hukuki niteliği itibarıyle tazyik hapsi olarak kabul edildiğinden **adli para cezaları** hakkında 01.03.2008 tarihinden sonra koşullu salıverilme hükümleri uygulanmayacağı gibi **denetimli serbestlik** hükümleri de uygulanmaz. Ceza İnfaz Kanunu m.105/A’da öngörülen koşullu salıverilmeye 1 yıl kaldığında uygulanan **denetimli serbestlik** kuralı da adli para cezalarına uygulanamamaktadır. **Denetimli serbestlik,** adli para cezasından kaynaklanmayan hapis cezaları için geçerlidir.

----

####Adli Para Cezasının Taksitle Ödenmesi Mümkün mü?

Hakim, yargılanan kişinin ekonomik durumunu göz önüne alarak hükmettiği adli para cezasının 24 aya kadar taksitle ödenmesine karar verebilir ( TCK madde 52 ). Taksit ödemeleri hükmün kesinleşmesinden itibaren başlar. 

Hakim, **adli para cezası**nın bir kerede ödenmesine de karar verebilir. Hakim, yargılanan kişiye 1 yıldan fazla olmamak üzere bir süre belirleyip belirlediği sürede adli para cezasının bir kerede ödenmesine karar verebilir. Bu süre de hükmün kesinleşmesinden itibaren işlemeye başlar.

Hakim, hükmettiği **adli para cezası**nı taksitlendirmeyebilir veya ödenmesi için belirli bir süre de vermeyebilir. Bu durumda karar kesinleştikten sonra infaz için savcılığa verilir. İnfaz savcılığı hükümlüye ödeme emri göndererek adli para cezasının ödenmesini ister. Hükümlüye ödeme emri tebliğ edilmesinden itibaren 1 ay içinde, hükümlü, adli para cezasının 1/3 ' ünü öderse, kalanı iki eşit takside bölünerek tahsil edilebilir. 

----

####Adli Para Cezası Nereye Ödenir? Nasıl Ödenir?

Adli para cezası verilmesine dair hüküm kesinleştikten sonra infazı amacıyla Cumhuriyet Savcılığı'na verilir. Adli Para Cezası'nın nasıl ödeneceğine dair ayrıntılı prosedür şu linkte yazdığımız yazıda mevcuttur: [***Adli Para Cezası Nereye Ödenir?***](http://barandogan.av.tr/blog/ceza-hukuku/adli-para-cezasi-nereye-odenir.html)

----

####Adli Para Cezası Ödenmezse En fazla Ne Kadar Hapis Yatılır?   

Mahkemenin hükmettiği **adli para cezası,** yukarıda açıkladığımız şekilde miktarı oranınca hapse çevrilir. Ama hükmedilen adli para cezasının miktarı ne olursa olsun, tek mahkeme kararındaki para cezası çok yüksek olsa bile, en fazla 3 yıl hapis cezasına çevrilebilir. Birden fazla mahkeme kararıyla mahkumiyet söz konusu ise hapis cezası toplamı 5 yılı geçemez.

----

####Adli Para Cezası Sicile İşler mi? Adli Sicil/Sabıka Kaydı Bilgilerini Nasıl Silebilirim? 

Adli para cezası da aynen hapis cezası gibi adli sicil kaydına işler. Adli sicil kaydı, yani sabıka kaydı aldığınızda işlediğiniz suçun karşılığında aldığınız adli para cezası gözükecektir. Adli para cezasını taksitle öderseniz son taksidin ödendiği gün, tamamını tek seferde öderseniz adli para cezasını tamamen ödediğiniz gün cezanız infaz edilmiş sayılır ve hakkınızdaki adli sicil kaydı silinerek bilgiler arşiv kaydına alınır. Adli para cezasına dair sabıka kayıdının nasıl silineceğine dair bilgilere ve dilekçe örneğine sitemizdeki şu linkten ulaşabilirsiniz: [Adli Sicil Kaydının Silinmesi ve Dilekçe Örneği](http://barandogan.av.tr/blog/ceza-hukuku/adli-sicil-kaydinin-silinmesi-dilekce-ornegi.html)

----


 **Ataköy** / ***Avukat Baran Doğan***
