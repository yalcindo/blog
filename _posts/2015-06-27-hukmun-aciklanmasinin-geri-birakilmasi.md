---
layout: blog
title: Hükmün Açıklanmasının Geri Bırakılması
category: ceza-hukuku
googleAnahtar: Hükmün açıklanmasının geri bırakılması, hükmün açıklanmasının  geri bırakılması nedir, HAGB nedir, ceza avukatı, hagb itiraz, bakırköy avukat, istanbul avukat
keywords: Hükmün açıklanmasının geri bırakılması, hükmün açıklanmasının  geri bırakılması nedir, HAGB nedir, ceza avukatı, hagb itiraz, bakırköy avukat, istanbul avukat, ataköy avukat, ağır ceza avukatı
summary: Hükmün açıklanmasının geri bırakılması, hükmün açıklanmasının geri bırakılması (HAGB) nedir, hükmün açıklanmasının geri bırakılması şartları, hagb kararının adli sicil kaydına işlenip işlenmediği anlatılmıştır.
---



##Hükmün Açıklanmasının Geri Bırakılması Nedir? (HAGB Nedir?)


**Hükmün açıklanmasının geri bırakılması,** sanık hakkında hükmolunan cezanın belli bir denetim süresi içerisinde sonuç doğurmaması, denetim süresi boyunca kasıtlı bir suç işlenmez ve yükümlülüklere uygun davranılırsa ceza kararının ortadan kaldırılması ve davanın düşmesine yol açan bir cezanın bireyselleştirilmesi kurumudur.  Erteleme, takdiri indirim gibi bireyselleştirme kurumlarında mahkeme kararı birtakım hukuki sonuçlar doğrururken, **hükmün açıklanmasının geri bırakılması** kurumunda ortada sonuç doğuracak bir mahkeme hükmü yoktur. Mahkeme, hukuk sisteminde sonuç doğuracak şekilde kararını henüz açıklamamış, açıklamayı geri bırakmıştır. **HAGB kararı,** kişinin medeni, siyasi veya özel yaşamına hiçbir kısıtlama getirmeden adeta sanığa ikinci bir şans tanır. **HAGB kararı,** suç işleyen kişinin hayatına ceza hukuku müdahalesini adeta askıya almaktadır.



###Hükmün Açıklanmasının Geri Bırakılması Şartları Nelerdir?



**Hükmün açıklanmasının geri bırakılması** için birtakım şartların bir arada bulunması gerekir. Ceza Muhakemesi Kanunu’nun **hükmün açıklanmasının geri bırakılması kararı** için aradığı tüm şartlar vücut bulmadan, hakim,  HAGB  kararı verme yetkisine sahip değildir. Bu şartlar  şunlardır:

####1.	Suça İlişkin Şartlar 


####(a)	Hakkında Hükmün Açıklanmasının Geri Bırakılması Kararı Verilemeyecek Suçlar 


Askeri Ceza Kanunu’nunda tanımlanan suçlar, 477 sayılı Disiplin Mahkemeleri Kanunu kapsamındaki disiplin suçları, 3713 sayılı Terörle Mücadele Kanunu kapsamına giren suçların ceza miktarı ne olursa olsun **hükmün açıklanmasının geri bırakılmasına karar** verilemez. Ancak, bu suçlar 01.03.2008 tarihinden önce işlenmişse veya sanık 15 yaşından küçükse bu kanun hükümleri uygulanamayacaktır.

####(b)	Hapis Cezası Verilen Suçlarda Ceza Miktarı Şartı


Mahkemenin yaptığı yargılama neticesinde hükmettiği ceza hapis cezası ise,  2 yıl veya daha az süreli hapis cezası olmalıdır. 18 yaşından küçük **çocuklar için hükmün açıklanmasının geri bırakılması kararı** verilebilmesi için ceza sınırı 3 yıl veya daha az süreli hapis cezasıdır. Suçun niteliğinin (yukarıda açıkladığımız istisnalar hariç), taksirle veya kasten işlenmesinin hiçbir önemi yoktur, önemli olan cezanın miktarıdır. Ceza Muhakemesi Kanunu ceza miktarını mutlak nitelikte bir ölçü kabul etmiştir. Bu yüzden, örneğin, kasten veya taksirle adam yaralama, hırsızlık, dolandırıcılık, hakaret, zarar verme, tehdit, şantaj, uyuşturucu madde kullanma gibi suçlar nedeniyle hükmedilen hapis cezaları süre koşulunu sağladığı takdirde sanık hakkında **hükmün açıklanmasının geri bırakılması kararı** verilebilir.

####(c)	Adli Para Cezası Açısından Zorunlu Şart


Mahkeme yargılama neticesinde sanık hakkında doğrudan **adli para cezası**na hükmetmişse bu para cezası hakkında da **hükmün açıklanmasının geri bırakılması kararı** verilebilir. Burda dikkat edilmesi gereken husus adli para cezasının doğrudan verilen bir **adli para cezası** olmasıdır. **Hapis cezasından çevrilen adli para cezaları için hükmün açıklanmasının geri bırakılması kararı** verilmesi mümkün değildir. Bir örnek vermek gerekirse, hakaret suçunda mahkeme sanığa, 3 ay - 2 yıl arası hapis cezası veya adli para cezası verebilir. Mahkeme hapis cezası vermek yerine doğrudan adli para cezası verirse hükmedilen adli para cezası hakkında **hükmün açıklanmasının geri bırakılması**na karar verilebilir. Fakat, mahkeme **adli para cezası** vermek yerine önce 4 ay hapis cezası verip daha sonra verdiği hapis cezasını adli para cezasına çevirirse, artık bu adli para cezası açısından **hükmün açıklanmasının geri bırakılması**na karar verilemez.

Adli para cezası ile ilgili ayrıntılı yazımıza şurdan ulaşabilirsiniz: [**Adli Para Cezası**](http://barandogan.av.tr/blog/ceza-hukuku/adli-para-cezasi.html)

####2.	Sanığa İlişkin Şartlar

####(a)	Hakkında Karar Verilen Sanığın Daha Önce Kasıtlı Bir Suçtan Mahkum Olmaması

Sanığın daha önce kasten işlediği bir suçtan dolayı kesinleşmiş mahkumiyeti varsa hakkında **hükmün açıklanmasının geri bırakılması kararı** verilemez. Önceki mahkumiyetinin hapis cezası veya adli para cezası olmasının veya cezanın miktarının hiçbir önemi yoktur. Sanığın önceki mahkumiyetine esas suç kasten işlenmişse hükmün açıklanmasının geri bırakılması kararı verilmesi mümkün değildir.

Taksirle işlenen suçlar bakımından sanık hakkında önceden kesinleşmiş mahkumiyet kararı olsa bile **hükmün açıklanmasının geri  bırakılması** kararı verilebilir. Örnek vermek gerekirse, trafik kazası, iş kazası veya başka bir taksirli fiil ile ölüm veya yaralama suçlarından mahkum olmuş bir kişi hakkında sonraki suçu nedeniyle hükmün açıklanmasının geri bırakılması kararı verilebilir.

Sanık kasıtlı bir suçtan mahkum olmadığı halde adli sicil kaydında dnentimli serbestlik tedbiri varsa, hükmün açıklanmasının geri bırakılması kurumundan faydalanabilir. Örneğin, sanığın adli sicil kaydında uyuşturucu madde kullanma suçundan tedavi ve denetimli serbestlik tedbiri yer alsa bile, bu tedbir hukuki niteliği itibarıyle ceza olmadığı için sanık hakkında HAGB kararı verilebilir.

####(b)	Suç Nedeniyle Mağdurun veya Kamunun Uğradığı Zararın Aynen İade, Suçtan Önceki Hale Getirme veya Tamamen Giderilmesi

İşlenen suç nedeniyle mağdur veya kamu bir zarara uğramışsa, **hükmün açıklanmasının geri bırakılması**na karar verilebilmesi için uğranılan bu zararın giderilmesi gerekir. Suç nedeniyle oluşan zarardan kasıt maddi zararlardır, manevi zararlar uğranılan zarar kapsamında değildir.  Zararın giderilmesi, zararın konusu olan şey aynen verilebiliyorsa aynen iade yoluyla, aynen iade edilemeyecek bir şey ise tazmin suretiyle giderilmesi yoluyla mümkün olur. Örnek vermek gerekirse, cep telefonu çalınan kişiye cep telefonunun aynen iade edilmesi veya bedelinin ödenmesi **zararın giderilmesi** olarak kabul edilir. Suç nedeniyle oluşan dolaylı zararlar, CMK md. 231’deki  “uğranılan zarar” kapsamına dahil değildir. Örneğin,  işlenen suç nedeniyle mağdurun çalışamaması, iş güç kaybı “uğranılan zarar” kavramına dahil olmayan dolaylı zararlar olarak kabul edilmektedir.

Ceza hakimi, zararı basit bir şekilde araştırmalı ve yaklaşık bir miktar belirlemelidir. Zarar miktarı açık değilse zararın belirlenmesinin tarafların subjektif adaletine terkedilmemesi gerekir.Ceza hakiminin yaptığı bu tespit kesin nitelikte bir tespit olmayıp ayrıca hukuk mahkemesinde tazminat davası açmaya engel değildir.

Kamunun veya mağdurun uğradığı zararın denetim süresi içinde taksitlerle ödenmesi koşuluyla da **hükmün açıklanmasının geri bırakılması kararı** verilebilir.

Bazı suçların özelliği gereği, kamunun veya kişilerin uğradığı bir zarar olmayabilir. Bu durumda zararın giderilmesi, hükmün açıklanmasının geri bırakılması kararı verilmesi için şart olmaktan çıkar. 

"Uğranılan Zarar" kavramının iyi anlaşılabilmesi için örnekler;

**Mühür fekki suçu:** Dükkanı mühürlendiği halde mührü söken kişi, mühür fekki suçunu işlediği halde bu suçta hiç kimsenin suçtan dolayı maddi zararı oluşmaz (Yargıtay 10.Ceza Dairesi 2014/919 karar).

**İmar kirliliği suçu:** Kaçak kat atması nedeniyle hakkında imar kirliği suçundan dava açılan kişinin, yapıyı eski hale getirerek zararı gidermediği gerekçesiyle hakkında HAGB kararı verilmemesi usule aykırıdır. Burada kamunun veya kişilerin somut bir zararı olmadığından **HAGB** kararı verilmelidir (Yargıtay 4.Ceza Dairesi-2013/1463 karar). 

**Hakaret suçu:** Hakaret suçunda müşteki belgeye dayalı bir zararı olduğunu ispatlayamazsa, manevi zarar "uğranılan zarar" olarak kabul edilemez. Bu nedenle giderilecek zarar olmadığından **HAGB** kararı verilmelidir. (Yargıta 2. Ceza Dairesi-2012/42821).

####(c)	Mahkemece Sanığın Tekrar Suç İşlemeyeceği Kanaatine Varılması

Mahkeme, sanığın duruşmadaki tutum ve davranışlarını, kişilik özelliklerini göz önüne alarak yeniden suç işlemeyeceği kanaatine varırsa **hükmün açıklanmasının geri bırakılması** kararı verir. Hemen belirtelim ki yargıç, sanığın davranışlarını ve kişiliğini sübjektif kriterlere göre değerlendiremez. Yargıtay’ıın yerleşik içtihatlarına göre sanığın duruşma tutanaklarına yansıyan olumsuz bir davranışı ve bilinen olumsuz bir kişilik özelliği yoksa yargıç **HAGB** kararı vermelidir.

####(d)	Sanığın Hükmün Açıklanmasının Geri Bırakılmasını Kabul Etmediğine Dair Beyanının Olmaması

Sanık, **hükmün açıklanmasının geri bırakılması (HAGB)** kararını kabul etmediğini beyan ederse yargıç, **hükmün açıklanmasının geri bırakılması**na karar veremez. Çoğu sanığın **"hükmün açıklanmasının geri bırakılmasını kabul etmeli miyim"** şeklindeki sorusu ile karşılaşılır. HAGB kararı verilmesini kabul edip etmemeyi somut olaya göre değerlendirmek gerekirse de, davaların büyük bir çoğunluğunda kabul etmek sanığın lehinedir. 


###Hükmün Açıklanmasının Geri Bırakılmasının Sonuçları ve Denetimli Serbestlik


**Hükmün açıklanmasının geri bırakılması** halinde sanık 5 yıl süreyle denetime tabi tutulur. 18 yaşından küçük çocuklar için denetim süresi 3 yıldır. Sanığın bu denetim süresi içinde kasten bir suç işlememesi gerekir. Sanık denetim süresi içinde kasten bir suç işlemezse ve yargıcın belirlediği diğer yükümlülüklere uygun hareket ederse açıklanması geri bırakılan hüküm ortadan kaldırılarak davanın düşmesine karar verilir. Dava düştükten sonra kişi davadan önceki hukuki durumuna geri döner.
Sanık, denetim süresi içinde bir suç işlerse veya hakimin belirlediği yükümlülüklere aykırı hareket ederse açıklanması geri bırakılan hüküm mahkeme tarafından açıklanır. Ancak, mahkeme **denetim süresi** içinde suç işlemediği halde hakimin belirlediği yükümlülükleri yerine getirmeyen sanığın cezasının yarısına kadar olan bir kısmının infaz edilmemesine karar verebilir. Mahkeme, koşulları varsa hükmedilen hapis cezasını erteleyebilir veya adli para cezası gibi seçenek bir yaptırıma çevirerek yeni bir mahkumiyet hükmü kurabilir.


###Hükmün Açıklanmasının Geri Bırakılması Kararına İtiraz Edilebilir mi? HAGB kararı Temyiz Edilebilir mi?


**Hükmün açıklanmasının geri bırakılması** kararına karşı Yargıtay’a temyiz yoluna gidilemez. Ancak 7 günlük süre içinde **hükmün açıklanmasının geri bırakılmasına itiraz** edilebilir. Kararı veren mahkeme hangisi ise o mahkemeye **dilekçe** verilerek HAGB kararına **itiraz** edilebilir. Kararı veren mahkeme itirazı yerinde görmezse, **itiraz dilekçesi**ni itirazı incelemeye yetkili mahkemeye gönderir. Örneğin, İstanbul 3. Asliye Ceza Mahkemesi’nin verdiği HAGB kararına yapılan **itiraz** İstanbul  4. Asliye Ceza Mahkemesi’ne, İstanbul 1. Ağır Ceza Mahkemesi’nin verdiği HAGB kararına karşı yapılan **itiraz**  İstanbul 2. Ağır Ceza Mahkemesi'ne incelenmek üzere gönderilir. Yargıtay kararlarına göre kendisine **itiraz dilekçesi**ni incelemek üzere dava dosyası gönderilen mahkeme, itiraz edilen kararı hem usul  hem esas açısından denetimden geçirecektir.

**Hükmün açıklanmasının geri bırakılmasına itiraz,** henüz etkin bir kanun yoluna dönüşmüş değildir. Yapılan itirazlar dosya üzerinden incelenerek karar verilmektedir.

###Hükmün Açıklanmasının Geri Bırakılması Kararınun Memurluğa Etkisi Nedir?


**Hükmün açıklanmasınının geri bırakılması kararı,** yargılanan kişiye verilen ikinci bir şanstır. **HAGB** kararı kişinin mevcut hukuki statüsünde olumsuz bir değişiklik olmasını engelleyen bir kurumdur. Hakkında **HAGB** kararı verilen kişi memur da olabilir, milletvekili de olabilir. Hakkında **HAGB** kararı verilen kişinin mahkumiyete esas cezası ne olursa memuriyetten veya başkaca bir kamu görevinden atılması mümkün değildir. 

###Hükmün Açıklanmasının Geri Bırakılması Kararı mı Hapis Cezasının Ertelenmesi Kararı mı Sanık Lehinedir?

**Hapis cezasının ertelenmesi** kararında mahkemenin verdiği karar hukuk sisteminde derhal sonuç doğurmaya başlar. Ceza erteleme kararı bir cezanın infazı şeklidir. Halbuki **hükmün açıklanmasının geri bırakılması** kararında ortada hukuki sonuç meydana getirecek bir mahkeme kararı mevcut değildir. Bu nedenle **hapis cezasının ertelenmesi** halinde sanığın cezası infaz edildiğinden infaz aşamasında birtakım kısıtlamalarla karşılaşacaktır, hatta bazı haklarını kullanmayacaktır. Örneğin, sanık yargılama neticesinde 2 yıl ceza almış ve bu hapis cezası ertelenmişse deneme süresi içinde milletvekili olamaz, ama **hükmün açıklanmasının geri bırakılması**na karar verilmişse milletvekili olması önünde hiçbir engel yoktur. 

Her iki kavramı karşılaştırmak için hapis cezasının ertelenmesi hakkında yazdığımız yazıyı inceleyiniz: [**Hapis Cezasının Ertelenmesi**](http://barandogan.av.tr/blog/ceza-hukuku/hapis-cezasinin-ertelenmesi.html)

###Hükmün Açıklanmasının Geri Bırakılması İle İlgili Yargıtay Karar Örnekleri

* Ceza Muhakamesi Kanunu (CMK) 231/6-c maddesi gereği giderilmesi gereken zarar basit bir yöntemle tespit edilmesi mümkün olan zarardır. Mevcut olayda vergi inceleme raporu ve benzeri delillerle ortaya çıkan kamunun uğradığı zararı ödeyip ödemeyecekleri sanıklardan sorulmalı, ödedikleri takdirde **hükmün açıklanmasının geri bırakılması (HAGB)** kararı verilmelidir (Yargıtay 5. Ceza Dairesi - 2014/10013 karar).

* **Hükmün açıklanmasının geri bırakılması** kararına karşı temyiz yolu kapalı olup bu kararlara ancak itiraz edilebilir. Fakat, sanığın temyiz dilekçesi itiraz dilekçesi olarak kabul edilmeli ve itirazı incelemeye yetkili mahkemeye gönderilmelidir (Yargıtay 15. Ceza Dairesi - 2014/16494 karar).

* Somut olayda hükümlü denetim süresi içerisinde kasıtlı bir suç işlediğinden hükmün açıklanmasına karar verilmiştir. Açıklanması geri bırakılan hüküm açıklanırken hüküm fıkrası değiştirilemez. Ancak, hüküm açıklandıktan sonra hakim cezanın yarısına kadar olan kısmının infaz edilmemesine veya cezanın ertelenmesine veya adli para cezasına çevrilmesine karar verebilir (Yargıtay 13. Ceza Dairesi - 2014/27800 kararı).

* Sanık yararına 62. madde gereği 1/6 indirim yapılırken ve TCK 51. madde gereği erteleme kararı verilirken sanık hakkında mahkemenin olumlu düşünceleri esas alınmış, aynı kararda **hükmün açıklanmasının geri bırakılması** kararı verilmemesinin gerekçesi olarak sanığın olumsuz davaranışları gösterilmiştir. Mahkeme, sanık hakkında **hükmün açıklanmasının geri bırakılması** kararı verilmemesine yol açan olumsuz davranışın ne olduğunu açık açık göstermelidir (Yargıtay 11. Ceza Dairesi - 2014/15637 karar).

* Tehdit ve hakaret suçunun somut olarak meydana getirdiği maddi bir zarar somut olayda mevcut değildir. Bu nedenle sanıktan zararın giderilmesini istemek mümkün değildir. **Hükmün açıklanmasının geri bırakılması**na karar verilmelidir (Yargıtay 5. Ceza Dairesi -  2014/8473).

* Uyuşturucu madde kullanma suçu nedeniyle sanık hakkında daha önce denetimli serbestlik ve tedavi tedbiri uygulanmamışsa, hakkında **hükmün açıklanmasının geri bırakılması** kararı verilmesi zorunludur (Yargıtay 10 Ceza Dairesi - 2014/5249 karar).


###Hükmün Açıklanmasının Geri Bırakılması Kararı Adli Sicil Kaydına İşler mi? (Sabıka Kaydına İşlenir mi?) 

**Hükmün açıklanmasının geri bırakılması kararı,** **adli sicil kaydına (sabıka kaydına)** işlenmez. HAGB kararları, adli sicil kaydında bu hükümlere özgü bir sisteme kaydedilir. Bu nedenle e-devlet üzerinden alınan **sabıka kaydı**nda veya adliyeden alınan **adli sicil kaydı**nda **hükmün açıklanmasının geri bırakılması**na dair karar gözükmez. Bu kayıtlar, hakim veya savcı tarafından bir soruşturma veya kovuşturma ile bağlantılı olarak CMK 231. maddede belirtilen yukarıda açıkladığımız hususların tespiti amacıyla kullanılabilir. 

Adli Sicil Kaydı ile ilgili ayrıntılı yazımıza şurdan ulaşabilirsiniz: [**Adli Sicil Kaydı**](http://barandogan.av.tr/blog/ceza-hukuku/adli-sicil-kaydinin-silinmesi-dilekce-ornegi.html)





**Ataköy-Bakırköy-İstanbul / Avukat Baran Doğan**




