---
layout: blog
title: HAKARET SUÇU ve CEZASI
category: ceza-hukuku
googleAnahtar: Hakaret suçu, hakaret suçu cezası, Ceza avukatı, hakaret suçu şikayet süresi, internet yoluyla hakaret, karşılıklı hakaret, bakırköy avukat, istanbul avukat
summary: Hakaret Suçu, Hakaret suçu nedir? Hakaret suçunun cezası nedir? Hangi söz ve davranışlar hakaret suçunu oluşturur? Mağdurun yokluğunda (gıyabında) hakaret, Karşılıklı hakaret suçu, İnternet yoluyla hakaret suçu, Hakaret suçu cezası, Alenen hakaret, Hakaret suçu ve hükmün açıklanmasının geri bırakılması, Hakaret suçu ve şikayet süresi.
keywords:  Hakaret suçu, hakaret suçu cezası, Ceza avukatı, hakaret suçu şikayet süresi, internet yoluyla hakaret, karşılıklı hakaret, ağır ceza avukatı, bakırköy avukat, istanbul avukat, ataköy avukat,
---

##Hakaret Suçu Nedir?

**Hakaret suçu,** TCK md. 125-131 arasında şerefe karşı suçlar başlığı altında düzenlenmiştir.  **Hakaret suçu** iki farklı şekilde işlenebilir:  a-) Belli somut bir durum ve olgunun isnat edilmesi suretiyle kişinin şeref ve saygınlığının zedelenmesi, b-) Genel ve soyut nitelikteki söz ve davranışlarla kişinin değersizleştirilmesi, rencide edilmesi.
Hakaret suçu doğrudan kişinin birey olmaktan kaynaklanan kişilik haklarına saldırıdır. Hakaret suçu ile sosyal bir kavram olan “şeref” ve kişinin özsaygısı korunmaktadır. 

###Hakaret Suçu Nasıl İşlenir? Hangi Sözler Hakaret Suçunu Oluşturur?

**Hakaret suçu**nun vücut bulması için kişinin onur, şeref veya saygınlığını rencide edecek somut bir fiil veya olgu isnat edilmeli veya sövme yoluyla kişinin onur, şeref veya saygınlığına saldırılmalıdır.Görüldüğü üzere, **hakaret suçu**nda önemli olan kişiyi rencide eden, toplum içinde değersizleştiren fiillerin cezalandırılmasıdır.

Bir kişiye açık açık “şerefsiz”, “haysiyetsiz”, “geri zekalı”, “aptal”, “hayvan”, “müsvedde” vb. gibi sözler söylemenin **hakaret suçu**nu oluşturacağı kuşkusuzdur.

Kişiye isnat edilen somut olgu kişinin mevcut fiziksel veya psikolojik bir özelliğine vurgu yapsa da **hakaret suçu**nu oluşturur. Örneğin, aksayarak yürüyen birine “allahın topal adamı” demek, gözü görmeyen birine “kör herif” demek hakaret suçunun oluşmasına neden olur.

Hakarete uğrayanın kişisel özellikleri dışında kalmak şartıyla kendisine isnat edilen fiil veya olgu ispatlandığı takdirde **hakaret suçu** oluşmaz. Örneğin, “sen Ayşe’nin eşyalarını çaldın” denildiğinde, bu olgu ispatlanırsa **hakaret suçu** oluşmaz. Fakat, daha önce işlediği bir hırsızlık suçundan sabıkalı olan kişiye, “sen hırsızsın” demek hakaret suçudur.
Hakaret suçunu teşkil eden fiiller, sözle işlenebileceği gibi yazı, şekil,  görüntü, el işareti veya mimiklerle de işlenebilir. Örneğin, bir kişinin çalışma masasına insan dışkısı koymak.

Dilekçe hakkı ve eleştiri, basının haber yayımlama hakkı, iddia ve savunma dokunulmazlığı kapsamında söylenen söz ve yapılan davranışlar hakaret suçunu oluşturmaz.

Kaba ve nezaketsiz davranışlar **hakaret suçu**nu oluşturmaz. Örneğin, kişinin ayakkabılarını çıkartıp ayaklarını masanın üzerine koyması veya bağırarak konuşması hakaret sayılmaz. Kıyafet alan birine, “bu kıyafet size olmaz, siz şişmansınız” demek hakaret değildir.

Beddua niteliğindeki sözler **hakaret suçu**nu oluşturmaz. Örneğin, “allah seni bildiği gibi yapsın”, “allah belanı versin”, “cehenneme kadar yolun var” gibi sözler beddua niteliğinde sözler olduğundan Yargıtay tarafından **hakaret suçu** olarak kabul edilmemektedir.

Kamuoyu tarafından yaptıkları işler nedeniyle bilinen, tanınan kişilere (Örneğin, futbolcular, sanatçılar, özellikle politikacılar) yönelik eleştiriler, normal kişilere yöneltilen eleştirilerden daha sert ve ağır olabilir. Bu kişilerin normal kişilere göre eleştiriye daha açık olmaları ve eleştiriye tahammül etmeleri gerekir. Bir siyasetçiye, “senden bu memlekete hayır gelmez, bütün memleketi sattın” demek ancak ağır eleştiri olarak nitelenebilir, ama hakaret değildir.

###Hakaret Suçunun Mağdurun Yüzüne Karşı veya Yokluğunda İşlenmesi 

**Mağdurun yüzüne karşı hakaret suçunda,** mağdurun hakaret içeren söz veya davranışları o an öğrenmesi yeterlidir. Mağdura telefon, mail, mektup vb. gibi iletişim yöntemleri kullanılarak yapılan hakaret de mağdurun yüzüne karşı yapılmış sayılır.  Mağdurun bu iletişim araçlarıyla kendisine yapılan hakareti öğrenmesi **hakaret suçu**nun oluşması için yeterlidir.



**Mağdurun yokluğunda hakaret suçu,** hakaret edenin söz ve davranışlarını en az 3 kişinin öğrenmesiyle oluşabilir. Hakaret edilen ortamda mağdurun olmadığı hallerde kanun hakaret teşkil eden fiilin 3 kişiyle ihtilat halinde işlenmesi şartını aramaktadır. Söz konusu üç kişiye hakaret edenin kendisi dahil değildir. Üç kişinin aynı yerde olması şart değildir, önemli olan üç kişinin hakareti öğrenmesidir. Örneğin, apartman boşluğunda mağdura gıyabında, “o adam şerefsiz” diye bağıran bir kişinin sözlerini kendi evlerinde oturanı 3 komşu duyduğu takdirde hakaret suçu oluşmuştur. Hakaret içerikli aynı mailin mağdurun kendisine değil de kendisi dışındaki 3 kişiye gönderilmesi halinde de hakaret suçu oluşur. Mağdurun yokluğunda hakaret halinde, hakaret edenin sözlerini yalnızca 2 kişi veya 1 kişi öğrenirse **hakaret suçu** vücut bulmaz.

###İnternet Yoluyla Hakaret Suçu

Günümüzde **hakaret suçu** en çok çağdaş iletişim araçlarıyla işlenmektedir.  İnternet yoluyla hakaret, kolay ispatlanabilecek bir suç çeşididir. Bu nedenle, e-mail, facebook, skype, messenger, whatssup, twitter vb. gibi sosyal medya araçlarıyla doğrudan mağdurun hedef alınarak hakaret edilmesi de **hakaret suçu**nu oluşturur.

![İnternet Yoluyla Hakaret Suçu](https://camo.githubusercontent.com/5e5dd7edda643ac4f81dce5353d2e60068ef7f34/687474703a2f2f692e68697a6c69726573696d2e636f6d2f4c346b6d67302e6a7067 "İnternet Yoluyla Hakaret Suçu")


Başkasından gelen hakaret içerikli bir e-mail mağdura “forward” edilerek gönderildiğinde dahi **hakaret suçu** oluşur. İnternet yoluyla işlenen hakaret suçlarının her suçun özelliğine göre teknik olarak nasıl ortaya çıkarılacağı bir **ceza avukatı** ile görüşülmelidir.

###Hakaret Suçunun Cezası Nedir?

####1-) Hakaret Suçunun Basit Şekli


**Hakaret suçunun cezası,** suçun basit veya nitelikli şekillerinden hangisinin işlendiğine göre farklılık arz eder. Suçun basit şeklinde, yani kamu görevlisi olmayan bir kişinin yüzüne karşı hakaret halinde, **hakaret suçunun cezası** 3 aydan 2 yıla kadar hapis veya adli para cezasıdır. Suçun basit şeklindev hakim ya hapis cezası ya da adli para cezası verecektir. Her iki cezanın aynı anda verilmesi mümkün değildir. Hakim gerekçeli kararında neden hapis cezası veya adli para cezası verdiğini de açıkça gerekçelendirmek zorundadır.

####2-) Hakaret Suçunun Nitelikli Şekli


Suçun nitelikli hallerinde **hakaret suçunun cezası,** 1 yıl ile 2 yıl arasındadır. Mağdurun kamu görevlisi olması (avukat, hakim, memur vs.) ve hakaretin görevinden dolayı yapılmış olması, kişinin mensup olduğu dinin kutsal değerlerine veya din özgürlüğünün kullanılmasına hakaret edilmesi **hakaret suçu**nun cezası ağırlaştırılmış nitelikli şekli olarak kabul edilmektedir.

####3-) Alenen Hakaret


Hakaretin alenen işlenmesi halinde ceza 1/6 oranında ayrıca arttırılacaktır. Örneğin, bir tv programında veya bir caddede bağırarak hakaret etmek **hakaret suçu**nun aleni bir şekilde işlenmesine neden olur.

####4-) Kurul Halinde Çalışan Kamu Görevlilerine Hakaret Suçu


Kurul halinde çalışan kamu görevlilerine görevlerinden dolayı hakaret halinde zincirleme suç hükümleri gereği belirlenen cezanın miktarı ayrıca 1/4’ten 3/4’e kadar arttırılır. Örneğin, bilirkişi heyetine veya mahkeme heyetine hakaret suçlarında suçun nitelikli şeklinden belirlenen ceza arttırılacaktır. 

###Karşılıklı Hakaret Suçu ve Cezası

TCK md. 129/3’e göre hakaret suçunun iki kişi tarafından karşılıklı işlenmesi halinde **“karşılıklı hakaret suçu”** meydana gelir. Karşılıklı hakaretin aynı zaman diliminde gerçekleşmesi şart değildir. Örneğin, medya yoluyla kendisine “maymun” denildiğini öğrenen bir kişinin de karşı tarafa bir gün sonra “yarasa” demesi halinde **karşılıklı hakaret suçu** meydana gelir.

![Karşılıklı Hakaret Suçu](https://camo.githubusercontent.com/8cb6be5577af7e1a8b8e3230067ed8cd84cb796a/687474703a2f2f692e68697a6c69726573696d2e636f6d2f346b37584f4c2e6a7067 "Karşılıklı Hakaret Suçu")

**Karşılıklı hakaret suçu**nun işlenmesi halinde hakim, taraflardan birine veya her iki tarafa ceza vermeyebilir veya cezayı 1/3’üne kadar indirebilir.

###Hakaret Suçunun Haksız Fiile Bir Tepki Olarak İşlenmesi

TCK md. 129/1’e göre, hakaret suçunun bir haksız fiile tepki olarak işlenmesi halinde faile ceza verilmeyebilir veya cezası 1/3’üne indirilebilir. Örneğin, bahçesindeki ağaçlara zarar veren kişiye hakaret eden bahçe sahibi kendisine karşı işlenen bir haksız fiile tepki olarak **hakaret suçu** işlemiştir.

TCK md. 129/2’ye göre, hakaret suçunun yaralama suçuna tepki olarak işlenmesi halinde faile ceza verilmez. Örneğin, yüzüne tokat atarak burnun kanamasına neden olan kişiye hakaret edilmesi halinde faile ceza verilemez.

Genel bir ceza hukuku kurumu olan haksız tahrik, hakaret suçunda özel bir şekilde düzenlenmiştir. 

Haksız tahrik kavramı için bakınız: [**Ceza Hukukunda Haksız Tahrik**](http://barandogan.av.tr/blog/ceza-hukuku/haksiz-tahrik-indirimi-nedir.html)



###Hakaret Suçu ve Hükmün Açıklanmasının Geri Bırakılması

Hükmün açıklanmasının geri bırakılması (HAGB), sanığın 5 yıl gözlenmesi ve sanık hakkında verilen hükmün bu süre boyunca hiçbir sonuç doğurmaması, sanığın bu sürede yeni bir suç işlememesi halinde hakkındaki davanın düşmesi olarak açıklanabilir.
HAGB kararı verilmesinin önemli şartlarından biri mağdurun uğradığı zararın giderilmesi şartıdır. Hakaret suçu açısından dikkat edilmesi gereken nokta, HAGB kararı verilmesi için aranan şart suçtan kaynaklanan doğrudan bir maddi zarar yoksa, zararın giderilmesi şartının aranmaması gerektiğidir. HAGB için kişinin uğradığı manevi zarar dikkate alınmaz.

Hükmün Açıklanmasının Geri Bırakılması ile ilgili ayrıntılı bilgi için bakınız: [**HÜKMÜN AÇIKLANMASININ GERİ BIRAKILMASI**](http://barandogan.av.tr/blog/ceza-hukuku/hukmun-aciklanmasinin-geri-birakilmasi.html)

###Hakaret Suçu ve Şikayet Süresi 

**Hakaret suçu**nun basit şekli şikayete tabidir. Mağdur hakaret edeni ve hakareti öğrendiği tarihten başlamak üzere 6 ay içerisinde şikayet hakkını kullanmak zorundadır. Aksi takdirde şikayet hakkını kaybeder.

**Hakaret suçu**nun nitelikli halleri şikayete tabi değildir. Bu nedenle herhangi bir şikayet süresi sınırlaması yoktur. Suçun nitelikli hallerinin işlenmesi halinde cumhuriyet savcılığı resen soruşturma açar.

**Ataköy-Bakırköy-İstanbul / Avukat Baran Doğan**
