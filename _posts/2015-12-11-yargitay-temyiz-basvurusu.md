---
layout: blog
title: Temyiz Nedir? Temyiz Süresi, Temyiz Başvurusu
category: ceza-hukuku
googleAnahtar: Temyiz, temyiz başvurusu, yargıtay temyiz süresi, temyiz dilekçesi, Ceza avukatı, avukat, ağır ceza avukatı, bakırköy avukat, istanbul avukat
keywords:  Temyiz, temyiz başvurusu, yargıtay temyiz başvurusu, temyiz dilekçesi, Ceza avukatı, avukat, ağır ceza avukatı, bakırköy avukat, istanbul avukat, temyiz başvuru dilekçesi, temyiz süresi
summary: Temyiz Nedir? Temyiz Süresi, Temyiz Başvurusunu Kimler Yapabilir? Yargıtay Temyiz İncelemesi Duruşmalı mıdır? Temyiz İncelemesi Sonucu Bozma veya Onama Kararı
---

##Temyiz Nedir?

**Temyiz,** mahkeme tarafından verilen kararın yeniden incelenmesi için bir davanın taraflarına tanınan olağan bir kanun yoludur.  Esasen **temyiz,** üst mahkemede açılan yeni bir tür davadır. Taraflar, **temyiz incelemesi** ile yerel mahkeme kararının değiştirilmesini veya bozulmasını talep ederler. Ceza mahkemeleri kararlarına karşı **temyiz başvurusu,**  üst mahkeme,  yanib **temyiz mahkemesi**  olan  Yargıtay’a temyiz dilekçesi  ile yapılır.


![Yargıtay Temyiz Başvurusu](https://camo.githubusercontent.com/e13824900dd05c77aa7cc5d1a4e9ae7a40169f17/687474703a2f2f692e68697a6c69726573696d2e636f6d2f3750426f426d2e6a7067 "Yargıtay Temyiz Başvurusu")

##Temyiz Süresi Ne Kadardır?

**Temyiz süresi**,  kararın tefhimi veya tebliğinden itibaren 7 gündür. Kararın verildiği gün hesaba katılmaz, son gün tatile denk gelirse sonraki ilk iş günü temyiz süresinin  son günü olarak kabul edilir.

Davanın tarafları duruşmada hazır ise karar kendilerine sözlü olarak açıklanır, bu duruma kararın tefhimi denilir. Karar hemen öğrenildiği için tarafların 7 günlük temyiz süresi de öğrenme tarihi olan duruşma gününden hemen sonraki gün işlemeye başlar.

Davanın tarafları duruşmada hazır değilse, mahkeme tarafların yokluklarında karar verip mahkeme kararını taraflara tebliğ eder.  Bu durumda kararın PTT yoluyla taraflara tebliğ edildiği, yani ulaştırıldığı günün ertesi günü 7 günlük temyiz süresi işlemeye başlar.

###Kimler Temyiz Hakkına Sahiptir?

Mahkeme kararını temyiz edebilmek için yerel mahkemede davanın tarafı olmak gerekir. Bir davanın sanığı, yani yargılanan kişi davanın tarafı olduğu için temyiz hakkına sahiptir. Davanın sanığı temyiz hakkını **temyiz süresi** içinde bizzat kullanabileceği gibi yasal temsilcileri (vasi, anne-baba vs.), avukatı  veya eşi de sanık adına temyiz başvurusu yapabilir.

Davaya müdahil olan kişiler (şikayetçiler, mağdurlar, suçtan zarar gören üçüncü kişiler) de davanın tarafı olduklarından yerel mahkeme kararını temyiz hakkına sahiptir. Herhangi bir davaya müdahale talebinde bulunup da bu talebi yerel mahkeme tarafından reddedilenler  ile katılan olabilecek şekilde suçtan zarar görenler temyiz hakkına sahiptir (CMK md. 260).
Cumhuriyet savcısı sanığın lehine veya aleyhine temyiz başvurusu yapabilir (CMK md. 260/3). Ancak cumhuriyet savcısı, sanığın yararına yanlış uygulanan “hukuk kurallarına aykırılık” olduğu gerekçesiyle hükmün bozulması amacıyla temyiz hakkına sahip değildir (CMK md. 290).

###Temyiz Başvurusu Nasıl Yapılır?


**Temyiz başvurusu,** hükmü veren mahkemeye bir [**Temyiz Dilekçesi**](http://barandogan.av.tr/blog/ceza-hukuku/temyiz-dilekcesi-ornegi.html) verilerek yapılır. Temyiz dilekçesinde **temyiz nedenleri**ne yer verilmelidir.

Sanık, cezaevinde tutuklu veya hükümlü olarak tutuluyorsa temyiz başvurusunu bulunduğu cezaevi müdürlüğüne temyiz dilekçesi vererek kullanabilir.

###Temyiz Başvurusu Usulünde Yanılma

Temyiz başvurusu yapan kişi, temyiz dilekçesini hangi mahkeme veya birime vereceği konusunda yanılabilir. Yanlış mahkemeye veya birime verilen temyiz dilekçesi, başvuranın temyiz hakkının kaybolmasına yol açmaz. Yanlış merciiye verilen temyiz dilekçesi, temyiz süresi içinde verilmişse geçerli kabul edilir. Yetkili olmadığı halde temyiz dilekçesini alan mercii, dilekçeyi derhal  görevli  ve yetkili mahkemeye göndermek zorundadır  (CMK md. 264).

###Cumhuriyet Savcısı ve Sanığın Kararı Temyizi Halinde Olası Sonuçlar

Cumhuriyet savcısı, yargılanan kişinin lehine veya aleyhine temyiz başvurusu yapabilir (CMK md. 260/3). Cumhuriyet savcısı temyiz dilekçesi verirken kararı sanığın lehine mi aleyhine mi temyiz ettiğini belirtmek  zorundadır . Cumhuriyet savcısı sanık lehine başvuru yaptıktan sonra sanığın rızası olmadan temyiz başvurusundan vazgeçemez (CMK md. 266)

Cumhuriyet savcısının sanığın aleyhine temyiz başvurusu yapması halinde, sanık temyiz hakkını kullanmamış olsa bile, hüküm sanık lehine Yargıtay tarafından değiştirilebilir veya bozulabilir.  Aynı şekilde müdahil tarafın aleyhe temyizi de kararın sanık lehine bozulmasını sağlayabilir ( Yargıtay Ceza Genel Kurulu 2010/87 karar).

Cumhuriyet savcısı sanık lehine temyiz başvurusu yaptığında,  karar sanık aleyhine bozulsa dahi verilecek yeni hükümdeki ceza miktarı eski hükümdeki ceza miktarından fazla olamaz (CMK md. 265).

Sanık yerel mahkeme kararını temyiz edebilir veya hakkında temyiz dilekçesi verdiği kararı dilediği zaman temyiz etmekten vazgeçebilir. Sanığın yerel mahkeme kararını temyiz etmesi halinde, aleyhe temyiz yoksa ceza miktarı yönünden kararın aleyhe bozulması mümkün değildir. Ancak suç vasfı yönünden karar aleyhe bozulabilir. Bu halde Yargıtay’ın bozma kararı üzerine,  yerel mahkeme sanığa eski cezayı vererek sadece suç vasfını değiştirebilecektir. Örneğin, Bakırköy Ağır Ceza Mahkemesi tarafından yargılanan bir sanık yağma suçundan değil, hırsızlık suçundan 3 yıl ceza almıştır. Sanığın bizzat kendisinin temyizi üzerine Yargıtay suç vasfının hırsızlık değil, gasp olduğuna karar vermiştir. Sanığın temyizi dışında aleyhe temyiz de yoktur. Bu durumda bozma üzerine davayı yeniden el alacak olan yerel mahkeme, suç vasfının yağma olduğuna karar verecek, ancak yağmanın cezası yüksek olduğu ve aleyhe temyiz olmadığı için sanığa yalnızca 3 yıl ceza verecektir. Hemen şunu belirtmek gerekir ki, suç vasfı ceza miktarı yönünden olmasa da infaz hukuku açısından hükümlünün bazı hak, olanak ve statülerinde değişiklik yarattığından bu şekildeki uygulama ister istemez sanığın aleyhine olmaktadır. Bu nedenle, bu düzenleme hak arama özgürlüğüne zarar veren bir düzenlemedir.

**Temyiz** konusunda sanık ile avukatının iradesi çelişirse, örneğin sanığın hükmü temyiz etmek istememesine rağmen  avukatı **temyiz başvurusu** yaparsa, kural olarak asilin iradesine üstünlük tanınır. Ancak,  onsekiz  yaşını doldurmamış ya da sağır veya dilsiz veya kendisini savunamayacak derecede malûl olan sanığın iradesi ile avukatının  iradesi çelişirse avukatının iradesine üstünlük tanınır (CMK md.  266/3)

###Temyiz Başvurusu ve Etkisi

Süresinde yapılan **temyiz başvurusu** hükmün kesinleşmesini engeller. Yani yerel mahkeme tarafından verilen hüküm temyiz nedeniyle kesinleşmediğinden infaza verilemez. Temyizin sanığın lehine veya aleyhine olmasının hiçbir önemi yoktur. Her iki halde de temyiz hükmün kesinleşmesini engeller.

###Temyiz ve Duruşma

Temyiz incelemesi, kural olarak dosya üzerinden yapılır. Ancak sanığa verilen ceza 10 yıl veya üzerindeyse, sanık, müdahil, cumhuriyet savcısının talebi üzerine veya Yargıtay tarafından kendiliğinden hükmün temyiz incelemesi duruşmalı yapılabilir.
Sanık tutuksuz yargılanmakta ise temyiz duruşmasında kendi hazır bulunabileceği gibi avukatı da hazır bulunabilir. Ancak sanık tutuklu ise temyiz duruşmasında hazır bulunma hakkı yoktur (CMK 299/2).

![Yargıtay Temyiz Dilekçesi](https://camo.githubusercontent.com/e162db5ffa0d03ce19c3582b3a7ff183767598a5/687474703a2f2f692e68697a6c69726573696d2e636f6d2f317270594a312e6a7067 "Yargıtay Temyiz Dilekçesi")


###Temyiz İncelemesi Sonucu Onama veya Bozma

Yargıtay yapacağı temyiz incelemesi sonucu hükmü onayabilir veya bozabilir.Yargıtay’ın temyiz incelemesi sonucu hükmü onaması halinde hüküm kesinleşir. Sanık bu aşamadan sonra olağan kanun yollarını tüketmiş olduğundan hüküm infaza verilebilir. 

Sanığın Yargıtay’ın onama kararından sonra olağanüstü bir kanun yolu olan Yargıtay Cumhuriyet Başsavcılığı’na kararın düzeltilmesi için başvurma hakkı vardır. Ancak sanığın kararın düzeltilmesi talebinde bulunması hükmün infazını durdurmaz.
Yargıtay, temyiz incelemesi sonucu hükmü bozarsa hüküm yine kesinleşmez. 

Temyiz incelemesi sonucu yerel mahkeme kararının Yargıtay tarafından bozulması halinde dosya yeniden yerel mahkemeye gelir ve bozma çerçevesinde taraflar davet edilerek yeniden bir yargılama yapılır. Yapılacak yeni yargılamada verilen hüküm de taraflarca temyiz edilebilir.

Son olarak şunu belirtmek gerekir ki temyiz başvurusunun bir [**ceza avukatı**](http://barandogan.av.tr/blog/ceza-hukuku/ceza-avukatinin-islevi.html) vasıtasıyla yapılması bozma nedenlerinin daha anlaşılır bir şekilde Yargıtay incelemesine sunulmasını sağlar.



**Bakırköy- İstanbul Avukat Baran Doğan**



