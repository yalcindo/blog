---
layout: blog
title: Boşanmada Mal Paylaşımı
category: aile-hukuku
googleAnahtar: mal paylaşımı, boşanma, boşanmada mal paylaşımı, edinilmiş mallara katılma rejimi, avukat, Avukat Baran Doğan
---

###BOŞANMADA MAL PAYLAŞIMI

Mevcut Medeni Kanun’unun yürürlük tarihi 01.01.2002’dir. **Mal paylaşımı** konusunda 01.01.2002 tarihinden önceki dönemin tabi olduğu hukuki kurallar ile sonraki dönemin tabi olduğu hukuki kurallar tamamen farklıdır. 

01.01.2002 tarihinden önce satın alınan mallar kimin üzerine kayıtlıysa mal ona ait sayılır. Çünkü 01.01.2002 tarihinden önce yürürlükte olan Medeni Kanun, eşler arasında yasal olarak Mal Ayrılığı Rejiminin geçerli olduğunu kabul etmekteydi.

01.01.2002 tarihinden sonra yürürlüğe giren mevcut Medeni Kanun ise malların yarı yarıya paylaşımı esasına dayanan **Edinilmiş Mallara Katılma Rejimi**ni yasal mal rejimi olarak kabul etmiştir. Yani, eşlerin evlilik içerisinde elde ettiği tüm mallar yarı yarıya paylaşılacaktır.

####Evlilik İçinde Edinilecek Mallara Yarı Yarıya Sahip Olabilmek İçin Evlenirken Sözleşme Yapmam Gerekir mi?

Mevcut Medeni Kanuna göre yasal mal rejimi “**Edinilmiş Mallara Katılma Rejimi**” dir. Yani evlenirken hiçbir sözleşme yapılmasına gerek yoktur. Deyim yerindeyse, eşler nikah defterine imza attıktan hemen sonra satın alınan tüm mallar, **boşanma** sırasında kural olarak yarı yarıya paylaşılacaktır.  Malların yarı yarıya paylaşılması doğrudan kanundan kaynaklanan bir haktır.

####Evlilik İçinde Edineceğim Malları Paylaşmak İstemiyorum Ne Yapmalıyım?

Eşler evlenirken veya evlendikten sonra diledikleri mal rejimini seçebilirler. Eşler, Mal Ayrılığı Rejimini sözleşme yaparak seçebilir. Böylece her eş evlilik içinde kazandığı mal üzerinde tek başına hak sahibi olur. Boşanma esnasında diğer eş evlilik içerisinde edinilmiş mal üzerinde hak talebinde bulunamaz. Mal Ayrılığı Sözleşmesi, iki şekilde yapılabilir. Birinci yöntem evlilik sırasında evlendirme memurluğuna bir dilekçe verilerek eşler arasında Mal Ayrılığı Rejimi’nin seçildiğinin bildirilmesidir. İkinci yöntem ise noterde Mal Ayrılığı Sözleşmesi yapılmasıdır. Noterde yapılacak sözleşme evlilikten önce veya sonra her zaman yapılabilir. Yani, eşler evlendikten 5 yıl sonra dahi notere giderek Mal Ayrılığı Sözleşmesi yapabilirler.

Eşler sözleşmeyle “Mal Ortaklığı” gibi  evliliğe özel bir ortaklık rejimi de kurabilirler.

####Evli Olduğum Sırada Bana Kalan Mirasa Boşanma Sırasında Eşim de Ortak Olabilir mi?

**Evlilik sırasında eşlerden birine kalan miras**,  kendisine miras kalan eşin kişisel malı olur. Yani **boşanma** sırasında diğer eş miras kalan mal üzerinde hiçbir hak talep edemez. Fakat, miras kalan mal nedeniyle elde edilen gelirler, örneğin miras kalan gayrımenkulün kiraya verilmesiyle elde edilen kira geliri, edinilmiş mal sayıldığından diğer eş evlilik sırasında elde edilen gelirlerin  yarısı üzerinde hak sahibi olur.

####Evlilik Sırasında Şahsıma Bağışlanan Mallar veya Paralara Boşanma Sırasında Eşim Ortak Olabilir mi?

Evlilik sırasında eşlerden birine bağışlanan her türlü ev, araba, para veya parasal değeri olan her şey  bağışlanan eşin kişisel malıdır. Yani, diğer eş **boşanma** sırasında bu mallar üzerinde hiçbir hak talep edemez. Fakat bu malların evlilik içerisinde elde edilen kira gelirleri, faiz gelirleri edinilmiş mal kabul edildiğinden, **boşanma** sırasında diğer eş bu gelirlerin yarısı üzerinde hak sahibi olur.

####Evlilikten Önce Aldığım Malları Satarak Evlilik İçinde Yeni Mal Satın Aldım Eşim Bu Yeni Mala Ortak mı?

Evlilikten önce alınan mallar, kişisel mal olarak kabul edilir. Dolayısıyla evlilikten önce alınan bir malın satılarak evlilik içinde yeni bir mal alınması halinde, bu mal üzerinde diğer eşin hak sahibi olması mümkün değildir. Ama evlilikten önce alınan malın değerine, bir miktar para veya mal eklenerek yeni bir mal alınırsa, bu eklenen değerin malda meydana getirdiği artık değerin yarısı üzerinde diğer eş hak sahibi olur.

####İş Kazası/Trafik Kazası veya Başkaca Bir Şekilde Bedensel Zarara Uğradım. Uğradığım Bedensel Zarar Nedeniyle Açtığım Davayla Üçüncü Bir Kişiden Maddi ve Manevi Tazminat Aldım, Boşanma Sırasında Eşim Bu Maddi ve Manevi Tazmini tazminat Üzerinde Hak Sahibi Olur mu?

Manevi tazminatlar, kişisel mal olarak kabul edildiğinden diğer eşin dava yoluyla elde edilen manevi tazminat üzerinde hiçbir yasal hakkı yoktur. Maddi tazminatlar ise edinilmiş mal olarak kabul edilir. Yani, eşlerden biri bedensel zarar nedeniyle herhangi bir maddi tazminata hak kazanırsa, diğer eş boşanma halinde maddi tazminatın yarısı üzerinde hak sahibi olur.

####Evlilikten Önce Aldığım Üzerime Kayıtlı Gayrımenkullerim Var, Boşanma Sırasında Eşim Bu Gayrımenkullerin Kira Geliri Üzerinde Hak Sahibi Olur mu?

Evlilikten önce alınan taşınmazların kira geliri, evlilik içinde elde edilen mal sayıldığından, **boşanma** sırasında diğer eş bu kira gelirlerinin yarısı üzerinde hak sahibi olur. Fakat bir sözleşmeyle diğer eşin bu gelirleri talep etmeyeceği hususu hüküm altına alınabilir.

####Evlilik Sırasında %50 Dışında Bir Paylaşım Belirlemek Mümkün mü?

Medeni Kanun’a göre, eşler bir sözleşmeyle kanunun belirlediği oran dışında bir oran belirleyebilir. Eşler, boşanma halinde malların paylaşım oranını noterde yapacakları bir sözleşmeyle belirleyebilir.

**Avukat Baran Doğan**
