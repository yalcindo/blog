---
layout: blog
title: İzale-i Şuyu ( Ortaklığın Giderilmesi ) Davası
category: gayrimenkul-hukuku
googleAnahtar: İzale-i şuyu davası, ortaklığın giderilmesi davası, ortaklığın satış veya aynen taksim suretiyle giderilmesi gayrimenkul avukatı, bakırköy avukat, istanbul avukat
keywords: İzale-i şuyu davası, ortaklığın giderilmesi davası, ortaklığın satış veya aynen taksim suretiyle giderilmesi gayrimenkul avukatı, bakırköy avukat, ataköy avukat, istanbul avukat
summary: İzale-i Şuyu Davası ( Ortaklığın Giderilmesi Davası ) Nedir? Ortaklığın Giderilmesi Davası Kime Karşı Açılır? Ortaklığın Giderilmesi Davasında Yetkili ve Görevli Mahkeme Hangisidir? İzale-i Şuyu Davasında Mahkeme Harç ve Giderleri Nelerdir? Ortaklığın Aynen Taksim Suretiyle Giderilmesi ve Satış Suretiyle İzale-i Şuyu

---


##İzale-i Şuyu ( Ortaklığın Giderilmesi ) Davası Nedir?

İzale-i  Şuyu veya ortaklığın giderilmesi davası, paylı veya elbirliği mülkiyetine konu taşınır veya taşınmaz malda ortaklar arasındaki paydaşlığa son vererek kişisel mülkiyete geçişi sağlayan,  davanın tüm tarafları için benzer sonuçlar doğuran bir dava türüdür.

##Ortaklığın Giderilmesi ( İzale-i Şuyu ) Davası Kime Karşı Açılır?

**Ortaklığın giderilmesi davası,**  menkul veya gayrimenkule ortak olan tüm paydaşlara karşı açılır. Herhangi bir paydaş taşınır veya taşınmaz maldaki ortaklığa son verilerek ortaklığın bitirilmesini talep edebilir. Paydaşlar, kendi aralarında malı nasıl pay edeceklerine dair bir anlaşma yaparak ortaklığa son verebilirler.  Anlaşma yoluyla ortaklık sonlandırılamaz ise, paydaşlardan biri diğer tüm paydaşlar aleyhine **izale-i şuyu davası** açarak dava yoluyla ortaklığın giderilmesini isteyebilir.

Tüm paydaşların **ortaklığın giderilmesi davası**nda yer alması zorunludur. Paydaşlardan birinin ölümü halinde mirasçılık belgesinde ismi geçen tüm mirasçıların davaya dahil edilmesi gerekir.  Tüm ortaklar davaya dahil edilmeden davanın sonuçlandırılması mümkün değildir.

##Ortaklığın Giderilmesi ( İzale-i Şuyu ) Davası Hangi Mahkemede Açılır

Ortaklığın giderilmesi ( izale-i şüyu ) davasında yetkili mahkeme taşınmaz malın bulunduğu yer mahkemesidir. Görevli mahkeme ise Sulh Hukuk Mahkemesi’dir. Örneğin, taşınmaz mal Bakırköy’de bulunuyorsa ortaklığın giderilmesi davasında yetkili ve görevli mahkeme Bakırköy Sulh Hukuk Mahkemesi’dir.

##Ortaklığın Giderilmesi Davasında Mahkeme Harç  ve Giderleri 

Ortaklığın giderilmesi davası matbu harca tabi bir davadır.  Her ne kadar davayı açan paydaş dava harcını ve mahkeme giderlerini davanın başında ödemek zorunda kalsa da davanın sonunda mahkeme giderleri ve avukatlık ücretleri payları oranında taraflara yükletilir. İzale-i Şuyu davasında davanın kazananı veya kaybedeni olmaz, davanın tarafı olan herkes davadan aynı şekilde etkilenir.

###Aynen Taksim  Suretiyle İzale-i Şuyu ( Ortaklığın Giderilmesi )

İzale-i şüyu davasının tarafları malı nasıl bölüştüreceklerine anlaşarak dava sırasında bu antlaşmayı hakime bildirebilirler. Hakim bu antlaşma doğrultusunda ortaklığın giderilmesine karar verebilir. Taraflar malın paylaşılması konusunda anlaşmazlarsa maldaki ortaklığın ya satış suretiyle ya da aynen taksim yoluyla giderilmesi gerekir.

 Ortaklığın giderilmesi davasında malın aynen taksimi için taraflardan yalnızca birinin talepte bulunması yeterlidir. Taraflardan biri ortak malın aynen taksim edilerek ortaklığın giderilmesine karar verilmesini isterse, hakim öncelikle aynen taksim şartlarının bulunup bulunmadığını araştırmalıdır ( MK md. 699/2).
 
Paydaşlığın giderilmesi davalarında mahkemece malın aynen bölünerek paylaştırılmasına karar verilebilmesi için taşınmazın yüzölçümü, niteliği, pay ve paydaş sayısı ve tarım arazilerinin niteliği ile imar mevzuatına göre aynen taksimin mümkün olup olmadığının araştırılması gerekir. Taşınmazın önemli ölçüde bir değer kaybına uğraması söz konusu ise aynen bölünerek paylaştırılmasına karar verilemez. Keza paydaşlar rıza göstermedikleri takdirde taşınmazın bir bölümü paylı bırakılamaz.
Aynen bölünerek paylaştırmanın ( taksimin ) mümkün olması durumunda bölünen parçaların değerlerinin birbirine denk düşmemesi halinde eksik değerdeki parçaya para ( ivaz ) eklenerek denkleştirme sağlanır. Paydaşlar arasında anlaşma olmadıkça hakim kendiliğinden bazı taşınmazların bir kısım paydaşlara, kalanın diğer paydaşlara verilmesi şeklinde aynen bölünerek paylaştırmaya karar veremez.

Eğer taşınmaz malda kat mülkiyeti kurmak mümkünse, hakim kat mülkiyeti kurulup kurulamayacağını çok iyi araştırmalıdır. Kat mülkiyetinin kurulması mümkün olan bir taşınmaz malda satış suretiyle **ortaklığın giderilmesi**ne karar verilemez.

###Satış Suretiyle İzale-i Şuyu ( Ortaklığın Giderilmesi ) 

Taşınmazın aynen taksimi mümkün değilse ortaklığın satış suretiyle giderilmesine karar verilir. Taşınmaz malın satışı, mahkeme vasıtasıyla değil satış memurluğu veya icra dairesi marifetiyle yapılır. Satış açık arttırma yoluyla yapılmalıdır. Ancak tüm paydaşlar bir araya gelerek satışın ortaklar arasında yapılması hususunda oybirliğiyle anlaştıkları takdirde satış yalnızca ortaklar arasında yapılır.

Paydaşlığın ( ortaklığın ) satış yoluyla giderilmesi halinde dava konusu taşınmaz üzerinde bina, ağaç v.s. gibi bütünleyici parçalar ( muhdesat ) varsa bunların arzla birlikte satılması gerekir. Ancak muhdesatın bir kısım paydaşlara ( ortaklara ) ait olduğu konusunda tapuda şerh varsa veya bu hususta bütün paydaşlar ittifak ediyorlarsa ve muhdesat arzın değerinde bir artış meydana getiriyorsa bu artışın belirlenmesi için dava tarihi itibariyle arzın ve muhdesatın değerleri ayrı ayrı tespit edilir. Belirlenen bu değerler toplanarak taşınmazın tüm değeri bulunur. Bulunan bu değerin ne kadarının arza ne kadarının muhdesata isabet ettiği yüzdelik ( %... ) oran kurulmak suretiyle belirlenir. Satış sonunda elde edilecek bedelin bölüştürülmesi de bu oranlar esas alınarak yapılır. Muhdesata isabet eden kısım muhdesat sahibi paydaşa, geri kalan bedel ise payları oranında paydaşlara ( ortaklara ) dağıtılır. 

**Ortaklığın giderilmesi ( izale-i şüyu ) davası,** ferdi mülkiyete geçmek isteyen mülk sahibinin bu hakkını güvence altına alan, ama bu arada tüm paydaşların haklarını eşit bir şekilde koruyan bir gahrimenkul davası çeşididir.
