---
layout: blog
title: Hapis Cezasının Ertelenmesi
category: ceza-hukuku
googleAnahtar: Hapis cezasının ertelenmesi, ceza erteleme, cezanın ertelenmesi, ceza erteleme kararı şartları, ceza avukatı, bakırköy avukat, ağır ceza avukatı, istanbul avukat, hukuk bürosu
summary: Hapis Cezasının Ertelenmesi (Cezanın Ertelenmesi) Nedir? Hapis Cezasının Ertelenmesi Şartları, Ceza Erteleme ve Cezanın İnfazı, Hapis Cezasının Ertelenmesinin Memurluğa  ve Diğer Kamu Görevlerine Etkisi Açıklanmıştır.
keywords: Hapis cezasının ertelenmesi, ceza erteleme, cezanın ertelenmesi, erteleme kararı, ceza erteleme şartları, ceza avukatı, bakırköy avukat, istanbul avukat, ataköy avukat, ağır ceza avukatı, hukuk bürosu
---

### ![istanbul ceza avukatı](https://camo.githubusercontent.com/f24abcba8f58bb01aef0b92787e06b188fde43a5/687474703a2f2f692e68697a6c69726573696d2e636f6d2f704244455a6e2e6a7067 "Ceza Avukatı")


## Ceza Erteleme Nedir? 

**Ceza erteleme**, mahkeme tarafından verilen mahkumiyet kararıyla belirlenen cezanın cezaevinde infaz edilmesinden şartlı olarak vazgeçilmesidir.   


TCK ve Ceza İnfaz Kanunu hükümlerine göre kural olarak kişi işlediği bir suçtan dolayı cezalandırılır ve cezası da cezaevinde infaz edilir. Ancak, bazı şartların bir arada gerçekleşmesi halinde kişiye verilen cezasının cezaevinde infazından vazgeçilebilir. TCK'da bu imkanı sağlayan bir bireyselleştirme kurumu olan **hapis cezasının ertelenmesi** kurumu mevcuttur. 

Hapis cezasının ertelenmesi, suç işlediği tespit edilen fakat bir daha suç işlemeyeceğine kanaat getirilen şahsın kişiliği dikkate alınarak cezanın belirlenen bir deneme süresi için cezaevinde infaz edilmemesi, deneme süresi “iyi halli” geçtikten sonra cezanın infaz edilmiş sayılmasına yol açan bir ceza erteleme kurumudur. 


## Ceza Erteleme ile İnfazın Ertelenmesi Arasındaki Fark Nedir?

Ceza erteleme, sanığın cezasını cezaevi dışında denetimli bir şekilde infaz etmesidir. Ceza erteleme kurumunun uygulanıp uygulanmayacağına yargılamayı yapan mahkeme karar verir.

İnfazın ertelenmesi ise kesinleşen hapis cezasının cezaevinde infaz edileceği tarihin ertelenmesidir. İnfazın ertelenmesi kurumu, hükümlünün bazı şahsi nedenlerle cezaevine giriş tarihini erteleyerek cezanın infazı için hazırlık yapmasını temin etmektedir. İnfazın ertelenmesine, infaz savcılığı tarafından karar verilmektedir. Yazımızın son kısmında *infazın ertelenmesi* kurumuna ayrıntılı değineceğiz. 



### ![Ceza Erteleme](https://camo.githubusercontent.com/75f8eb71d6933564198518970068df91c9eeb253/687474703a2f2f692e68697a6c69726573696d2e636f6d2f6f5a4c5941512e6a7067 "Hapis Cezasının Ertelenmesi")


## Hapis Cezasının Ertelenmesi Şartları

Hapis cezasının ertelenmesi, 5237 sayılı TCK’da ayrı bir başlık halinde ayrıntılı bir  şekilde düzenlenmiştir [(TCK  md. 51)](http://www.turkhukuksitesi.com/mevzuat.php?mid=3808). Cezanın ertelenebilmesi için bazı şartların bir arada gerçekleşemesi gerekir: 

* Hükmedilen ceza miktarının erteleme kurumu için uygun olması, 
* Hakkında ceza erteleme kararı verilecek kişinin daha önce kasten işlenmiş bir suçtan mahkum olmaması,
* Sanığın yargılama sırasında tekrar suç işlemeyeceğine dair bir kanaat vermesi.


### Cezanın Miktarı Yönünden Ceza Erteleme Şartı


Yargılama neticesinde mahkum olunan cezanın miktarı 2 yıl veya daha az ise hapis cezanın ertelenmesi mümkündür. Yani, mahkeme tarafından verilen ceza 2 yıl 1 ay ise diğer koşullar gerçekleşse bile ceza miktarı nedeniyle sanık hiçbir şekilde ceza erteleme kurumundan faydalanamayacaktır. Ceza yönünden öngörülen koşul, mutlak bir önşart niteliğindedir.

**İstisna:** *Hapis cezasının ertelenmesi* için zorunlu olan 2 yıllık ceza miktarı sınırı, 18 yaşından küçük çocuklar ve 65 yaşından büyük kişiler için 3 yıldır. Yani, 18 yaşından küçük bir kişi 3 yıl ceza aldığında bu ceza ertelenebilir.

### Kasten İşlenmiş Bir Suçtan Mahkum Olmamak


Yargılanan kişiye verilen hapis cezanın ertelenmesi için kişinin daha önce kasıtlı bir suçtan dolayı 3 aydan fazla hapis cezasına mahkum edilmemiş olması gerekir. Ceza erteleme kurumundan yararlanacak kişi daha önce taksirle bir suç işlemişse (Örneğin, trafik kazası veya iş kazasıyla ölüme neden olmak, taksirle bir kişiyi yaralamak) önceki suç nedeniyle aldığı cezanın miktarı ne olursa olsun hapis cezasının ertelenmesi kurumundan yararlanabilir.

Ceza erteleme kurumunun uygulanmasını engelleyen suçlar, daha önce kasten işlenmiş suçlardır. Suç kasten işlense bile yargılama neticesinde 3 ay veya daha az hapis cezası verilmişse yine cezanın ertelenmesi mümkündür. Sanık, daha önce işlediği suçtan dolayı adli para cezası almış ise yine ceza erteleme kurumundan yararlanabilir.

### Sanığın Tekrar Suç İşlemeyeceği Kanaatinin Oluşması


Hapis Cezasının ertelenmesi, cezanın suçlunun kişiliğine uygun hale getirilmesini sağlayan bir cezanın bireyselleştirilmesi biçimidir. Dolayısıyla kişinin yargılama sırasındaki tutum ve davranışları, suçu işlemede pişman olup olmadığı, ileride suç işleyip işlemeyeceği hususları yargıç tarafından değerlendirilerek ceza ertelemesi yapılıp yapılmayacağına karar verilir. Hemen belirtelim ki hakimin burdaki değerlendirmesi sübjektif bir değerlendirme olamaz, yargıç olguları dikkate alarak bir değerlendirme yapacak, ulaştığı sonucu da gerekçeli kararında açık ve  Yargıtay denetimine imkan sağlayacak şekilde gerekçelendirecektir.

### Hapis Cezasının Ertelenmesi İçin Zararın Giderilmesi Şartı


Hakim tüm koşullar gerçekleşse bile cezanın ertelenmesini mağdurun veya kamunun uğradığı zararın aynen geri verme veya tazmin suretiyle giderilmesi şartına bağlı tutabilir. Zararın giderilmesi koşulu *ceza erteleme* kararı için zorunlu bir koşul değildir. Bu durumda mağdurun veya kamunun uğradığı zarar giderilinceye kadar kişinin cezası cezaevinde infaz edilir, zarar giderilince de hükümlü cezaevinden serbest bırakılır.


### ![Ceza Avukatı](https://camo.githubusercontent.com/039c168ab63224101bccdfd2095f2748df793de3/687474703a2f2f692e68697a6c69726573696d2e636f6d2f34386b7a5a4a2e6a7067 "Ceza Avukatı")


### Hapis Cezasının Ertelenmesi Halinde Denetim Süresi ve Yükümlülükler


Hapis cezasının ertelenmesi, hükümlüye uyulması zorunlu birtakım sorumluluklar yükler. Mahkeme ceza erteleme kararı verdikten sonra, bir denetim süresi belirler. Bu denetim süresi iki türlüdür; ya mahkeme hükümlü için hiçbir yükümlülük belirlemeden sadece belirlenen sürenin “iyi halli” geçmesini yeterli sayar veya belirlenen denetim süresi içerisinde hükümlünün birtakım yükümlülükleri de yerine getirmesi aranır. 

Hakkında hapis cezası erteleme kararı verilen hükümlü 1 yıldan az ve 3 yıldan fazla olmamak üzere bir denetim süresine tabi tutulur. Bu sürenin alt sınırı, mahkum olunan ve ceza erteleme kararına konu olan ceza süresinden az olamaz. Yani yargıç, hükümlüye 2 yıl 6 ay ceza vermişse artık 1 yıllık bir denetim süresi belirleyemez, en az 2 yıl 6 aylık bir denetim süresi belirlenmesi gerekir.

Denetim süresi içinde bir meslek veya sanat sahibi olmayan hükümlünün, bu amaçla bir eğitim programına devam ederek bir meslek ve sanat öğrenmesinin sağlanmasına karar verilebilir. Bu durumda örneğin bir hükümlünün 3 yıl boyunca marangozluk atölyesinde bu işi öğrenmesine karar verilebilir.

Ceza erteleme halinde hükümlü bir meslek veya sanat sahibi ise, hükümlünün bir kamu kurumunda veya özel olarak aynı meslek veya sanatı icra eden bir başkasının gözetimi altında ücret karşılığında çalıştırılması suretiyle üretime katılımının sağlanmasına karar verilebilir.
18 yaşından küçük olan hükümlülerin, bir meslek veya sanat edinmelerini sağlamak amacıyla, gerektiğinde barınma imkânı da bulunan bir eğitim kurumuna devam etmesine, mahkemece karar verilebilir.

Denetim süresi, hapis cezasının ertelenmesine ilişkin mahkeme kararının kesinleşmesinden sonra başlar. Kural olarak denetim süresi iyi halli geçirildiği takdirde hükümlünün cezası infaz edilmiş sayılır. Fakat hükümlünün denetim süresi içinde kasıtlı bir suç işlemesi veya kendisine yüklenen yükümlülüklere, hâkimin uyarısına rağmen, uymamakta ısrar etmesi hâlinde; ertelenen cezanın kısmen veya tamamen infaz kurumunda çektirilmesine karar verilir.



### Hapis Cezasının Ertelenmesinin Memurluğa ve Diğer Kamu Görevlerine Etkisi


Hapis cezasının ertelenmesi halinde dahi ortada bir mahkumiyet hükmü vardır. Mahkumiyet hükmü yargılanan kişinin cezaevine girmemesi, velayet-vesayet hakkını kullanması gibi bazı sonuçlar dışında kişinin hayat alanına ceza hukuku müdahalesine neden olur. Hakkında ceza erteleme kararı verilen kişinin cezası 1 yıldan fazla ise, ceza infaz edilene kadar memuriyet veya milletvekilliği gibi kamu görevlerine aday dahi olamaz.

Hapis cezasının ertelenmesi, çoğu zaman [**Hükmün Açıklanmasının Geri Bırakılması**](https://barandogan.av.tr/blog/ceza-hukuku/hukmun-aciklanmasinin-geri-birakilmasi.html) kurumuyla karıştırılmaktadır. Bu iki kurum arasındaki fark ve hangi kurumun daha çok lehe olduğu somut durumun özellikleri dikkate alınarak bir [**Ceza avukatı**](https://barandogan.av.tr/blog/ceza-hukuku/ceza-avukatinin-islevi.html) ile görüşülmelidir. Ceza erteleme halinde kişi hakkında cezaevine girmek dışında bazı sonuçlar doğuran bir mahkumiyet hükmü vardır, hükmün açıklanmasının geri bırakılması halinde ortada sonuç doğuran bir mahkumiyet hükmü olmadığından bu halde kişi memur da olabilir milletvekili de. 



### Bir Kişi Hakkında Kaç Kez Ceza Erteleme Kararı Verilebilir?


Eğer hakkında ceza erteleme kararı verilen kişinin daha önce adli sicil kaydı olmamasına rağmen aleyhine cezası kesinleşmeyen birden fazla davası varsa, koşulları sağlamak kaydıyla tüm dosyaları hakkında ceza erteleme kararı verilebilir. Örnek vermek gerekirse, 01.01.2015-01.01.2016 tarihleri arasında 3 farklı olayda 3 farklı suç işleyen kişinin hiçbir cezası henüz kesinleşmediğinden 3 dava dosyasından da ceza erteleme kararı verilebilir.

### Adli Para Cezası ve Ceza Erteleme Kurumu

[Adli para cezası,](https://barandogan.av.tr/blog/ceza-hukuku/adli-para-cezasi.html) TCK'da suç karşılığında düzenlenen bir yaptırımdır. Adli para cezası,  bir suçun karşılığı olarak doğrudan hükmedilen bir ceza yaptırımı olabileceği gibi hapis cezasınadan çevrilen seçenek bir yaptırım şeklinde de olabilir.

Adli para cezası ne şekilde verilmiş olursa olsun, hakkında adli para cezası verilen sanık hiçbir şekilde ceza erteleme kurumundan faydalanamaz. 

### Hapis Cezasının Ertelenmesi Kararı Aleyhine İstinaf, Temyiz veya İtiraz Mümkün müdür?

Hapis cezasının ertelenmesi kararlarına karşı öncelikle [**İstinaf Kanun Yolu**](https://barandogan.av.tr/blog/ceza-hukuku/istinaf-nedir-cmk.html) başvurusu yapılabilir. İstinaf mahkemesi (bölge adliye mahkemesi), yerel mahkemenin vermiş olduğu kararı hem maddi olay açısından hem de hukuki denetim açısından inceleyerek yeni bir karar verecektir.


İstinaf mahkemesinin kararı aleyhine de koşulları varsa Yargıtay'a temyiz  başvurusu yapılabilir. Mahkeme ceza erteleme kararı verdiği sırada yargılanan kişi duruşmada hazır bulunuyor ise kararın verilmesinden itibaren 7 gün, duruşmada hazır değilse kararın posta yoluyla kendisine ulaşmasından itibaren 7 gün içinde karar temyiz edilebilir. [**Temyiz incelemesi**](https://barandogan.av.tr/blog/ceza-hukuku/yargitay-temyiz-basvurusu.html) Ankara'da bulunan Yargıtay tarafından yapılmaktadır.

## İnfazın Ertelenmesi Şartları [(Ceza İnfaz Kanunu md.17)](http://www.mevzuat.gov.tr/Metin.Aspx?MevzuatKod=1.5.5275&MevzuatIliski=0&sourceXmlSearch=ceza%20ve%20g%C3%BCvenlik)

Kesinleşmiş hapis cezasının infazının ertelenmesi, 5275 sayılı Ceza İnfaz Kanunu md.17'de düzenlenmiştir.  İnfazın ertelenmesi kararı verilebilmesi için hükümlünün çağrı üzerine kendiliğinden gelerek infaz savcılığına başvurması gerekir. Hükümlü hakkında yakalama kararı çıkarıldıktan sonra yapılan infazın ertelenmesi başvuruları reddedilir.  İnfazın ertelenmesi kararı, hapis cezasının infaza verildiği yerin infaz savcılığı tarafından verilebilir. 

### İnfazın Ertelenmesi Sebepleri

Kanun, cezaevindeki hükümlü için infaza ara verilebilmesi için bazı nedenler (hastalık, ölüm, maluliyet, ticari faaliyet vs.) aramasına rağmen, henüz cezaevine girmemiş hükümlüler için infazın ertelenmesi talebinin gerekçelerini sınırlamamıştır. Hükümlü, makul bir gerekçe göstererek infazın ertelenmesi talebinde bulunabilir.

### İnfazın Ertelenmesi İçin Ceza Süresi Şartı

 İnfazın ertelenmesi koşulları, suçun kasten veya taksirle işlenmesine göre değişmektedir. Kanuna göre, kasten işlenen suçlarda  3 yıl, taksirle işlenen suçlarda ise 5 yıl veya altındaki hapis cezalarının infazı ertelenebilir. Hapis cezası, bu süreleri aşıyorsa infazın ertelenmesi kararı verilmesi mümkün değildir.
 
 * **Kasten İşlenen Bazı Suçlar:** [Dolandırıcılık Suçu,](https://barandogan.av.tr/blog/ceza-hukuku/nitelikli-dolandiricilik-sucu-cezasi.html) [Bilişim Suçları,](https://barandogan.av.tr/blog/ceza-hukuku/bilisim-suclari-nelerdir.html) [Şantaj Suçu,](https://barandogan.av.tr/blog/ceza-hukuku/santaj-sucu-cezasi-ve-tehdit-sucu-nedir.html) [Kişiyi Hürriyetinden Yoksun Bırakma Suçu,](https://barandogan.av.tr/blog/ceza-hukuku/kisiyi-hurriyetinden-yoksun-kilma-sucu-cezasi.html) [Kasten Adam Öldürme Suçu,](https://barandogan.av.tr/blog/ceza-hukuku/kasten-adam-oldurme-sucu-cezasi.html) [Hırsızlık Suçu,](https://barandogan.av.tr/blog/ceza-hukuku/hirsizlik-sucunun-cezasi.html) [Mala Zarar Verme Suçu](https://barandogan.av.tr/blog/ceza-hukuku/mala-zarar-verme-sucunun-cezasi.html), [Güveni Kötüye Kullanma Suçu,](https://barandogan.av.tr/blog/ceza-hukuku/hizmet-nedeniyle-guveni-kotuye-kullanma-sucu-cezasi.html) [Kasten Adam Yaralama Suçu,](https://barandogan.av.tr/blog/ceza-hukuku/kasten-adam-yaralama-sucu-cezasi.html) [Tehdit Suçu,](https://barandogan.av.tr/blog/ceza-hukuku/tehdit-sucu-sartlari-cezasi.html)  [Özel Belgede Sahtecilik Suçu,](https://barandogan.av.tr/blog/ceza-hukuku/ozel-belgede-evrakta-sahtecilik-cezasi.html) [Resmi Evrakta Sahtecilik Suçu.](https://barandogan.av.tr/blog/ceza-hukuku/resmi-evrakta-belgede-sahtecilik-cezasi.html) 



 
 * **Taksirle İşlenen Bazı Suçlar:** [Taksirle Adam Öldürme Suçu](https://barandogan.av.tr/blog/ceza-hukuku/taksirle-adam-oldurme-olume-neden-olma-sucu.html), Taksirle Adam Yaralama Suçu.
 
### Ne Kadar Süreyle İnfazın Ertelenmesi Mümkündür?

 Hükümlü, iki kez infazın ertelenmesi başvurusu yapma hakkına sahiptir. İnfazın ertelenmesi, her başvuru için en fazla 1 yıl olmak üzere, toplam 2 yıllık bir süre için mümkündür (md. 17/2). Hükümlü ilk başvurusunda en fazla 1 yıllık bir süre için infazın ertelenmesi talebinde bulunabilir. Hükümlünün talebi kabul edilip de verilen erteleme süresi bittikten sonra, ikinci kez infazın ertelenmesi başvurusunda bulunulabilir. 
 
 ### İnfazın Ertelenmesinin Mümkün Olmadığı Haller
 
 Kanuna göre aşağıdaki hükümlüler hakkında cezanın infazının ertelenmesi kararı verilemez (md. 17/6):
 
 *  Örgüt faaliyetleri çerçevesinde işlenen suçlardan hükümlü olanlar (Siyasi suçlar dahil),
 *  Cinsel dokunulmazlığa karşı işlenen suçlardan hükümlü olanlar,
 *  Mükerrirlere özgü infaz rejimi uygulanmasına karar verilenler,
 *  Disiplin veya tazyik hapsi nedeniyle hükümlü olanlar.
 
 ### Cezaevindeki Hükümlüler İçin İnfaza Ara Verme Başvurusu
 
 Cezaevinde bulunan hükümlüler de "infaza ara verilmesi" için savcılığa başvurabilirler.  Ancak, cezaevinde bulunan hükümlüler için infaza ara verilebilmesinin bazı şartları vardır (md. 17/3):
 
* Hükümlünün yükseköğrenimini bitirebilmesi, 
* Anne, baba, eş veya çocuklarının ölümü veya bu kişilerin sürekli hastalık veya malullükleri nedeniyle ailenin
ticari faaliyetlerinin yürütülebilmesinin veya tarım topraklarının işlenebilmesinin imkânsız hâle gelmesi,
* Hükümlünün hastalığının sürekli bir tedaviyi gerektirmesi,
* Yukarıdaki durumlara benzeyen zorunlu veya acil hallerin bulunması.
 
 Cezaevindeki hükümlü hakkında cezanın infazına en fazla 6 ayı geçmeyen sürelerle ve ancak 2 kez ara verilebilir. Yani, cezaevindeki hükümlünün cezasının infazına ara verme süresi en fazla 1 yıl olabilecektir.

Hapis cezasının ertelenmesi (ceza erteleme), maddi ve usul hukukuna  ilişkin bir cezanın kişiselleştirilmesi aracı iken, cezanın infazın ertelenmesi tamamen infaz hukukuna ilişkin bir düzenleme olduğundan birbiriyle karıştırılmamalıdır.
 
 
 

______________________________________________________________________________________________________________________________________

**Avukat Baran Doğan Hukuk Bürosu**

